\chapterimage{AOModulator.jpg} % Chapter heading image

\chapter{Modulacija svetlobe}
\label{chap:modulacija}
Pri obravnavi širjenja svetlobe skozi snov je najpomembnejši parameter lomni količnik
oziroma tenzor dielektričnosti. V tem poglavju bomo spoznali, kako zunanje polje vpliva 
na lomni količnik in tako na širjenje svetlobe skozi snov. To omogoča spreminjanje
-- modulacijo -- lastnosti svetlobe z zunanjim poljem. En primer uporabe smo že spoznali pri 
obravnavi laserja, kjer za preklop dobrote potrebujemo element, ki hitro spreminja 
prepustnost. Še pomembnejša je modulacija valovanja pri optičnem prenosu informacij.

Svetlobno valovanje lahko moduliramo na več načinov. Z ustreznim moduliranjem
lomnega količnika lahko valovanju spreminjamo amplitudo\index{Elektro-optična modulacija!amplitudna} 
ali frekvenco oziroma fazo\index{Elektro-optična modulacija!frekvenčna}
\index{Elektro-optična modulacija!fazna} (slika~\ref{fig:amfm}). 
\begin{figure}[h]
\centering
\def\svgwidth{140truemm} 
\input{slike/09_AMFM.pdf_tex}
\caption{Amplitudno (levo) in fazno oziroma frekvenčno moduliran signal (desno)
}
\label{fig:amfm}
\end{figure}

Delovanje optičnih modulatorjev temelji na različnih pojavih. V tem poglavju bomo 
podrobneje spoznali dva načina, to sta elektro-optični in elasto-optični pojav. 
Pri prvem pride do spremembe lomnega količnika snovi pod vplivom zunanjega električnega polja, 
pri drugem pa zaradi mehanske deformacije. Kadar mehansko deformacijo povzroči zvočno valovanje, 
takim modulatorjem pravimo akusto-optični. Na koncu bomo spoznali še zelo pomemben 
primer elektro-optičnih modulatorjev na osnovi tekočih kristalov.

\section{Elektro-optični pojav}
Elektro-optični pojav\index{Elektro-optični pojav} opisuje spremembe optičnih lastnosti 
snovi (dielektričnosti in lomnega količnika)\index{Lomni količnik} pod vplivom 
zunanjega električnega polja. Omejimo se na statično zunanje polje oziroma
na polje, katerega frekvenca je bistveno manjša od optične frekvence. Omejitev na nizko 
frekvenco je potrebna zato, da optično polje še lahko obravnavamo linearno. 
Kako je v nasprotnem primeru, ko je frekvenca polja primerljiva z optično frekvenco, 
smo na široko obravnavali v poglavju o nelinearni optiki (poglavje~\ref{chap:NLO}).

Zaradi priročnosti namesto dielektričnega tenzorja\index{Dielektričnost!inverzna} 
vpeljemo inverzni dielektrični tenzor
\begin{equation}
\underline{b}=\underline{\epsilon}^{-1}.
\end{equation}

\begin{definition}
Pokaži, da je zveza med spremembo inverznega tenzorja $\delta \underline{b}$ 
in spremembo dielektričnega tenzorja $\delta \underline{\varepsilon}$ 
\begin{equation}
 \delta \underline{\varepsilon}= -\underline{b}^{-1}\delta \underline{b}\, \underline{b}^{-1}
 = -\underline{\tilde{\varepsilon}}\, \delta \underline{b}\, \underline{\tilde{\varepsilon}},
\end{equation}
pri čemer $\underline{\tilde{\varepsilon}}$ označuje dielektrični tenzor v odsotnosti zunanjega polja 
(nemoten tenzor).
\end{definition}

Tenzor dielektričnosti $\underline{\tilde{\varepsilon}}$ 
je v lastnem nemotenem sistemu diagonalen z lastnimi vrednostmi $n_1^2, n_2^2$ in $n_3^2$, 
zato inverzni dielektrični tenzor v lastnem nemotenem sistemu preprosto zapišemo kot
\begin{equation}
\underline{\tilde{b}} = 
\left[\begin{array}{ccc}
1/n_1^2 & 0& 0\\
0 & 1/n_2^2& 0\\
0 & 0&  1/n_3^2
\end{array}\right],
\end{equation}
pri čemer so $n_1$, $n_2$ in $n_3$ lomni količniki snovi, ki so v splošnem različni. 
Ko priključimo zunanje polje, se tenzor
spremeni. Pri elektro-optičnem pojavu so spremembe tenzorja dielektričnosti zaradi vpliva
zunanjega polja navadno majhne in lahko spremembo komponente $\delta b_{ij}$ zapišemo kot 
potenčno vrsto zunanjega polja $E$, 
pri čemer upoštevajmo zgolj prva dva člena v razvoju
\boxeq{7.1}{
\delta b_{ij}=r_{ijk}E_{k}+q_{ijkl}E_{k}E_{l}.
}
Prvi člen je linearno sorazmeren z zunanjim poljem in opisuje linearni elektro-optični
\index{Elektro-optični pojav!linearni|see {Pockelsov pojav}}
ali Pockelsov\index{Pockelsov pojav} pojav\footnote{Nemški fizik Friedrich Carl Alwin Pockels, 1865--1913.}. 
Tenzor tretjega ranga $r_{ijk}$ imenujemo elektro-optični 
tenzor\index{Elektro-optični tenzor}
ali tudi Pockelsov tenzor\index{Pockelsov tenzor|see {Elektro-optični tenzor}}. 
Pockelsov tenzor je različen od nič v snoveh brez centra inverzije, značilne vrednosti Pockelsovega
tenzorja pa so okoli $r \sim 10^{-12}$--$10^{-10}~\si{\m/\V}$.

Kvadratnemu elektro-optičnemu pojavu pravimo Kerrov\index{Kerrov pojav}
pojav\footnote{Škotski fizik John Kerr, 1824--1907.}, tenzorju $q_{ijkl}$ 
pa Kerrov tenzor\index{Kerrov tenzor}. \index{Elektro-optični pojav!kvadratni|see {Kerrov pojav}}Kerrov pojav je praviloma precej šibkejši od Pockelsovega, vendar je različen od 
nič v vseh snoveh, ne glede na njihove simetrijske lastnosti, torej tudi v tekočinah. 
Značilna vrednost Kerrovega tenzorja je $q \sim 10^{-24}$~m$^2$/V$^2$. 
Navadno ločimo dva primera Kerrovega pojava: Kerrov elektro-optični pojav 
pri zunanjih poljih z nizko frekvenco, in optični Kerrov pojav, ki smo 
ga podrobneje spoznali pri obravnavi nelinearnih optičnih pojavov (poglavje~\ref{OKP}).

Pri uporabi trdnih kristalov navadno prevlada linearni člen, zato se osredotočimo
le nanj in zapišemo
\boxeq{eq:Pockels}{
\delta b_{ij}=r_{ijk}E_{k}.
}

\subsection*{Elektro-optični ali Pockelsov tenzor}
Simetrija snovi pomembno vpliva na obliko tenzorjev, ki opisujejo njene lastnosti.
Pockelsov tenzor $\underline{r}$ je tenzor tretjega ranga, zato je lahko različen
od nič le v kristalih brez centra inverzije. 
\begin{definition}
Razmisli, zakaj je v kristalih s centrom inverzije tenzor $\underline{r}$
vedno enak nič. 
\end{definition}

Ker je inverzni dielektrični tenzor $\underline{b}$ simetričen, je v 
prvih dveh indeksih simetričen tudi $\underline{r}$
\begin{equation}
r_{ijk} = r_{jik}.
\end{equation}
V najmanj simetričnem primeru triklinskega kristala ima tako namesto 27 zgolj 
18 neodvisnih komponent, v kristalih z višjo simetrijo pa še manj. 

Podobno kot nelinearno susceptibilnost (poglavje~\ref{Chap:Chi}) lahko
tudi elektro-optični tenzor zapišemo le z dvema komponentama. 
Prva dva indeksa, v katerih je $r_{ijk}$ simetričen, združimo
v enega z vrednostmi od 1 do 6 po dogovoru $xx=1$, $yy=2$, $zz=3$,
$yz=4$, $zx=5$ in $xy=6$. Tako postane $r_{ijk}$ matrika velikosti
$6\times3$, simetrični tenzor drugega ranga $b_{ij}$ pa šestdimenzionalen
vektor.
Nekaj primerov Pockelsovih tenzorjev pri različnih kristalnih simetrijah
je podanih v tabeli~(\ref{table:Pockels}).

\begin{table}[h!]
 \centering
\begin{tabular}{|c|c|c|c|} \hline  
      Kristal & Grupa & Neničelne komponente tenzorja $r$ & Vrednost ($10^{-12}~\si{\m/\V}$)\\ \hline
      BaTiO$_3$\index{BaTiO$_3$} & 4mm & $r_{xzx} = r_{yzy} = r_{zxx} = r_{zyy} = 
      r_{51} = r_{42}$  &
	    (pri $1,55~\si{\micro\metre}$) $r_{51} = 800$ \\
	      & & $r_{xxz} = r_{yyz} = r_{13} = r_{23}$ &  $r_{13} = 8$ \\
	      & & $r_{zzz} = r_{33}$ & $r_{33} = 28$ \\ \hline
      KDP\index{KDP} & 
      $\overline{4}$2m & $r_{yzx} = r_{zyx} = r_{xzy} = r_{zxy} = r_{41} = r_{52}$  &
	    $r_{41} = 8,77$ \\
	    & & $r_{xyz} = r_{yxz} = r_{63}$ &  $r_{63} = -10,3$ \\ \hline
      GaAs\index{GaAs}\index{ZnTe} &  $\overline{4}$3m&
	  $r_{yzx} = r_{zyx} = r_{xzy} = r_{zxy} = r_{xyz} = r_{yxz}$  & 
	  (pri $10,6~\si{\micro\metre}$) $r_{41} = 1,5$ \\
	ZnTe  & &   $= r_{41} = r_{52}=r_{63}$  &(pri $3,4~\si{\micro\metre}$) $r_{41} = 4,2$ 
	    \\ \hline
      LiNbO$_3$\index{LiNbO$_3$} & 3m & $r_{xzx} = r_{zxx} = r_{yzy} = r_{zyy} = r_{51} = r_{42}$  &
	    $r_{51} = 32,6$ \\
	     & & $r_{xxz} = r_{yyz} = r_{13} = r_{23}$ &  $r_{13} = 9,6$ \\
	      & & $r_{zzz} = r_{33}$ & $r_{33} = 30,9$ \\
	    & &  $r_{yyy} = - r_{xxy} = -r_{xyx} = -r_{yxx}  = $ & \\
	    & &  $=r_{22} =  -r_{12} =-r_{61} $  &
	    $r_{22}  = 6,8$ \\
\hline 
\end{tabular}
  \caption{Koeficienti Pockelsovega tenzorja za nekaj izbranih snovi. Če ni navedeno drugače, veljajo
  vrednosti pri valovni dolžini okoli $600~\si{nm}$.}
\label{table:Pockels}
\end{table}

\begin{remark}
Komponente elektro-optičnega tenzorja zaradi nazornosti pogosto ponazarjamo grafično. V matriki $6\times 3$
s piko označimo komponente, ki so enake nič, s polnim krožcem neničelne komponente, povezava med 
komponentami pomeni njihovo enakost, prazen krožec in črtkana črta pa označujeta 
neničelno komponento nasprotnega predznaka. Kot primer sta podana prikaza tenzorjev za 
GaAs\index{GaAs} (levo) in \index{LiNbO$_3$} LiNbO$_3$ (desno).
\begin{figure}[h!]
\centering
\def\svgwidth{20truemm} 
\input{slike/09_tensor.pdf_tex}\qquad \qquad
\def\svgwidth{20truemm} 
\input{slike/09_tensor2.pdf_tex}
\end{figure}
\end{remark}

\section{Longitudinalna modulacija}
Poglejmo podrobneje, kako električno polje spremeni optične lastnosti 
elektro-optičnega kristala in kako to vpliva na svetlobo, ki potuje skozi tak kristal.
Navadno se uporabljajo kristali, ki so dvolomni že brez zunanjega polja. 
Kot primer vzemimo kristal KH$_{2}$PO$_{4}$ (KDP)\index{KDP}, ki ima tetragonalno 
simetrijo ($\bar{4}2m$). Kot razberemo iz tabele~(\ref{table:Pockels}) ima 
elektro-optični tenzor dve neodvisni komponenti: $r_{41} = r_{52}=8,77 \times 10^{-12}~\si{\m/\V}$
in $r_{63}= -10,3 \times 10^{-12}~\si{\m/\V}$.

Kristal naj bo odrezan po kristalografskih oseh, svetloba naj skozi kristal potuje 
v smeri optične osi, to je po dogovoru smeri $z$, v isti smeri pa na kristal priključimo
polje $E_z$. Ker je smer električnega polja vzporedna s smerjo širjenja svetlobe, taki 
postavitvi pravimo longitudinalna in pojavu longitudinalna 
modulacija.\index{Elektro-optična modulacija!longitudinalna} 
\begin{figure}[h]
\centering
\def\svgwidth{80truemm} 
\input{slike/09_AMshema.pdf_tex}
\caption{Shema longitudinalne modulacije signala. Ker je polje priključeno v smeri
potovanja svetlobe, morata biti elektrodi transparentni. Z uporabo polarizatorja in 
analizatorja sestavimo amplitudni modulator (glej poglavje~\ref{chap:ampmod}).}
\label{fig:amshema}
\end{figure}

Inverzni tenzor dielektričnosti brez zunanjega polja za optično enoosni KDP zapišemo kot
\index{Dvolomnost!enoosne snovi}
\begin{equation}
\underline{\tilde{b}} = 
\left[\begin{array}{ccc}
1/n_o^2 & 0& 0\\
0 & 1/n_o^2& 0\\
0 & 0&  1/n_e^2
\end{array}\right],
\label{7.8}
\end{equation}
kjer sta $n_o$ in $n_e$ redni in izredni lomni količnik. Ko priključimo 
polje, se tenzor dielektričnosti zaradi Pockelsovega pojava spremeni. Sprememba
inverznega tenzorja dielektričnosti je po enačbi~(\ref{eq:Pockels})
\begin{align}
\delta b_{xx} & =r_{xxx}E_x + r_{xxy}E_y + r_{xxz}E_z = 0,\nonumber \\
\delta b_{xy} & = \delta b_{yx} = r_{xyx}E_x + r_{xyy}E_y + r_{xyz}E_z = r_{63}E_z,\nonumber\\
\delta b_{xz} & = \delta b_{zx} =r_{xzz}E_z = 0,\nonumber\\
\delta b_{yy} & =r_{yyz}E_z = 0,\nonumber\\
\delta b_{yz} & = \delta b_{zy} =r_{yzz}E_z = 0,\nonumber\\
\delta b_{zz} & =r_{zzz}E_z = 0.
\end{align}
Vidimo, da je večina členov enaka nič, se pa zaradi zunanjega električnega
polja v smeri $z$ pojavi izvendiagonalna komponenta 
\begin{equation}
\underline{b} = 
\left[\begin{array}{ccc}
1/n_o^2 & 0& 0\\
0 & 1/n_o^2 & 0\\
0 & 0& 1/n_e^2
\end{array}\right] + \left[\begin{array}{ccc}
 0& r_{63}E_z& 0\\
r_{63}E_z & 0 & 0\\
0 & 0&  0
\end{array}\right] = \left[\begin{array}{ccc}
1/n_o^2 & r_{63}E_z& 0\\
r_{63}E_z& 1/n_o^2 & 0\\
0 & 0&  1/n_e^2
\end{array}\right].
\label{7.8a}
\end{equation}
Če želimo izračunati, kako se po kristalu pod napetostjo širi vpadni svetlobni
snop, moramo gornji tenzor diagonalizirati. Lastne vrednosti novega tenzorja
in pripadajoče nove lastne osi so
\begin{align}
\lambda_1 &= \frac{1}{n_o^2}+ r_{63}E_z \quad \mathrm{in} \quad \mathbf{e}_1 = \frac{1}{\sqrt{2}}(1,1,0)\\
\lambda_2 &= \frac{1}{n_o^2}- r_{63}E_z \quad \mathrm{in} \quad \mathbf{e}_2 = \frac{1}{\sqrt{2}}(-1,1,0)\\
\lambda_3 &= \frac{1}{n_e^2} \quad \mathrm{in} \quad \mathbf{e}_3 = (0,0,1).
\end{align}
Os $z$ se ohranja, drugi dve novi lastni osi pa sta zasukani za kot $45~\si{\degree}$ 
glede na prvotni osi $x$ in $y$.
V novem koordinatnem sistemu je inverzni dielektrični tenzor diagonalen in enak
\begin{equation}
\underline{b} = 
\left[\begin{array}{ccc}
1/n_o^2 + r_{63}E_z& 0& 0\\
0 & 1/n_o^2 - r_{63}E_z& 0\\
0 & 0& 1/n_e^2
\end{array}\right].
\end{equation}
\begin{figure}[h]
\centering
\def\svgwidth{60truemm} 
\input{slike/09_AMindikatrisa.pdf_tex}
\caption{Optično enoosen kristal postane pod napetostjo dvoosen. Indikatrisa, ki je pravokotno
na optično os brez polja krožnica (polna črta), se pod vplivom napetosti spremeni v elipso (črtkana črta). }
\label{fig:amn}
\end{figure}

Spomnimo se, da potuje svetloba skozi kristal vzdolž osi $z$. Brez zunanjega električnega
polja je kristal enoosen z optično osjo v smeri $z$\index{Dvolomnost!enoosne snovi}. 
Lomni količnik je neodvisen od
polarizacije vpadnega valovanja in je enak $n_o$. Ko priključimo polje, postane kristal
optično dvoosen, saj so vse tri lastne vrednosti tenzorja dielektričnosti različne. 
\index{Dvolomnost!dvoosne snovi}

Za žarek, 
ki potuje vzdolž osi $z$, torej obstajata dve lastni smeri $x'$ in $y'$ z ustreznima
novima lastnima količnikoma, ki ju izrazimo kot
\begin{equation}
\frac{1}{n_{x'}^2} = \frac{1}{n_o^2}+ r_{63}E_z \quad \mathrm{in} \quad 
\frac{1}{n_{y'}^2} = \frac{1}{n_o^2}- r_{63}E_z. 
\end{equation}
\index{Lomni količnik}
Za vsa eksperimentalno dosegljiva polja velja $rE\ll1/n_o^2$ in 
gornja izraza lahko razvijemo za majhne popravke
\begin{equation}
n_{x'} = \sqrt{\frac{n_o^2}{1+ n_o^2 r_{63}E_z}} \approx n_o \sqrt{1- n_o^2 r_{63}E_z}.
\end{equation}
Nova lomna količnika sa tako 
\boxeq{EOnx}{
n_{x'}\approx n_o - \frac{1}{2}n_o^3 r_{63}E_z,\\
n_{y'}\approx n_o + \frac{1}{2}n_o^3 r_{63}E_z.
}
Različni lastni polarizaciji ob priključenem zunanjem polju potujeta vzdolž osi $z$ z različnima hitrostma. Ko 
prepotujeta dolžino kristala $L$, pride med njima do fazne razlike
\begin{equation}
\Delta \phi = k_0 n_{y'} L - k_0 n_{x'} L = \frac{\omega}{c_0}L 
n_o^3 r_{63}E_z.
\label{phiAM}
\end{equation} 

Kadar polarizacija vpadnega valovanja ne sovpada z novima lastnima osema $x'$ ali $y'$, je 
svetloba po preletu kristala v splošnem eliptično polarizirana. 

Vpeljemo še karakteristično napetost $U_\pi$ (imenovano tudi $\pi$-napetost), 
pri kateri je dodatna \index{$\pi$-napetost}
fazna razlika enaka $\pi$ in kristal deluje kot ploščica $\lambda/2$\index{Ploščica $\lambda/2$}
\boxeq{UpiL}{
U_\pi = \frac{\pi c_0}{\omega n_o^3 r_{63}} = \frac{\lambda}{2 n_o^3 r_{63}}.
}
Za kristal KDP\index{KDP} je $\pi$-napetost pri valovni 
dolžini $633~\si{\nano\metre}$ okoli  $9000~\si{\volt}$, kar 
je precej velika napetost. Velike delovne napetosti
so značilne za kristalne elektro-optične modulatorje in so njihova
glavna pomanjkljivost. 

\section{Transverzalna modulacija}
\index{Elektro-optična modulacija!transverzalna}
Iz praktičnih razlogov je navadno preprosteje priključiti električno polje v smeri, ki 
je pravokotna na smer širjenja svetlobe. Taki postavitvi pravimo transverzalna in pojavu
transverzalna modulacija\index{Elektro-optična modulacija!transverzalna}.
Tudi to postavitev obravnavajmo na primeru. Za zgled vzemimo kristal \index{LiNbO$_3$}LiNbO$_3$, ki 
ima trigonalno simetrijo (3m) in po tabeli~(\ref{table:Pockels}) štiri 
neodvisne komponente: $r_{51}=r_{42}, r_{13}=r_{23}, r_{33}$ in $r_{22}=-r_{12}=-r_{61}$.

Naj se svetloba širi vzdolž osi $z$, ki je hkrati tudi optična os, 
električno polje pa priključimo v smeri $y$ (slika~\ref{fig:tmshema}). 
Krajši račun pokaže, da je inverzni dielektrični tenzor v polju enak
\begin{equation}
\underline{b} = 
 \left[\begin{array}{ccc}
1/n_o^2  -r_{22}E_y& 0& 0\\
0& 1/n_o^2+r_{22}E_y& r_{51}E_y\\
0 & r_{51}E_y&  1/n_e^2
\end{array}\right].
\label{7.8b}
\end{equation}

\begin{figure}[h]
\centering
\def\svgwidth{80truemm} 
\input{slike/09_TMshema.pdf_tex}
\caption{Shema transverzalne modulacije signala}
\label{fig:tmshema}
\end{figure}

Tudi v tem primeru tenzor diagonaliziramo in poiščemo nove lastne vrednosti.
Če privzamemo, da je sprememba zaradi električnega polja majhna ($rE\ll1$), lahko
zanemarimo člene, v katerih $rE$ nastopa v kvadratni obliki, in dobimo nove lastne vrednosti 
\begin{align}
\lambda_1 &\approx \frac{1}{n_o^2}-r_{22}E_y, \\
\lambda_2 &\approx \frac{1}{n_o^2}+ r_{22}E_y\quad \mathrm{in} \\
\lambda_3 &\approx \frac{1}{n_e^2}.
\end{align}
Ustrezni lomni količniki so 
\begin{align}
n_{x'} &\approx n_o+\frac{1}{2}n_o^3r_{22}E_y,\\
n_{y'} &\approx n_o-\frac{1}{2}n_o^3r_{22}E_y \quad \mathrm{in}\\
n_z' &\approx n_e.
\end{align}
Kako pa je z novimi lastnimi osmi?\index{Dvolomnost!dvoosne snovi} Hitro ugotovimo (enačba~\ref{7.8b}), da se pri 
priključenem polju os $x$ ohranja. Pojavi se torej zasuk okoli osi $x$,
ki ga označimo s kotom $\vartheta$. Račun pokaže, da je za smiselne
vrednosti električnega polja ta kot zelo majhen ($\vartheta~
\approx~r_{51}E_y/(1/n_o^2-1/n_e^2) \sim~1~\si{mrad}$),
tako da lahko v približku rečemo, da se lastne osi ohranjajo. 

Če potuje svetloba vzdolž osi $z$, sta torej lomna količnika za 
polarizaciji v smeri $x$ in $y$ približno enaka $n_{x'}$ in $n_{y'}$, fazna razlika med 
polarizacijama po preletu kristala z dolžino $L$ pa je 
\begin{equation}
\Delta \phi = k_0 n_{y'} L - k_0 n_{x'} L = \frac{\omega}{c_0}L 
n_o^3 r_{22}E_y.
\label{fazaTM}
\end{equation}
Karakteristična $\pi$-napetost \index{$\pi$-napetost}je tako
\boxeq{UpiT}{
U_\pi = \frac{\lambda d}{2 Ln_o^3 r_{22}},
}
pri čemer moramo ločiti med $L$, ki je dolžina kristala v smeri $z$, in $d$, ki je  
širina kristala v smeri, v kateri priključimo napetost. 
Za izbran kristal ($d=5~\si{mm}$, $L=1~\si{cm}$) je $\pi$-vrednost 
napetosti pri valovni dolžini $633~\si{\nano\metre}$ okoli $2000~\si{\volt}$. 

\begin{remark}
Transverzalno modulacijo lahko dosežemo tudi tako, da se žarek širi vzdolž 
osi $y$, električno polje pa priključimo vzdolž optične osi $z$.
V tem primeru se lastne osi ohranijo in kristal ostane optično enoosen. Vendar 
 ima tudi ta rešitev določene slabosti. Ker je kristal že sam po sebi dvolomen\index{Dvolomnost}, 
povzroči zunanje polje le majhno dodatno fazno razliko, zato je najbolje, če je dolžina 
kristala taka, da velja $k_{0}L(n_{o}-n_{e})=2N\pi$. Pri tem pa nastopi težava. 
Pogoj je lahko zaradi temperaturnega raztezanja in odvisnosti lomnih količnikov od temperature
izpolnjen le pri eni temperaturi, poleg tega se mora svetloba širiti natančno v smeri $y$.
Zato dvolomnost nemotenega kristala navadno kompenziramo, tako da postavimo 
dva enako dolga kristala zapored, pri čemer sta optični
osi med seboj pravokotni, modulacijska napetost na drugem kristalu pa ima
nasproten predznak. Tedaj se fazna razlika med obema polarizacijama zaradi 
naravne dvolomnosti odšteje, zaradi modulacijske napetosti pa sešteje.
\end{remark}

\section{Amplitudna modulacija}
\label{chap:ampmod}
\index{Elektro-optična modulacija!amplitudna}
Poglejmo, kako lahko elektro-optični pojav izkoristimo za modulacijo
amplitude svetlobnega snopa. Pod vplivom polja pride v kristalu do
faznega zamika med polarizacijama, ki je sorazmeren napetosti 
(enačbi~\ref{phiAM} in \ref{fazaTM}).
Če za tak kristal postavimo analizator, lahko z napetostjo spreminjamo 
moč prepuščene svetlobe -- amplitudno moduliramo signal.

Vrnimo se k longitudinalni\index{Elektro-optična modulacija!longitudinalna}
modulaciji (slika~\ref{fig:amshema}).
Naj bo vpadna električna poljska jakost $E_0$ polarizirana v smeri $y$. 
Ko priključimo napetost, sta novi lastni osi zasukani 
za kot $45~\si{\degree}$ glede na prvotni lastni osi (slika~\ref{fig:amn}). Vpadno 
valovanje razstavimo na komponenti $x'$ in $y'$
\begin{equation}
\mathbf{E}_0 = E_0\, \mathbf{e}_y = \frac{E_0}{\sqrt{2}}\left(\mathbf{e}_{x'} + \mathbf{e}_{y'}\right).
\end{equation}
Po prehodu skozi kristal pride med njima do fazne razlike $\Delta \phi$ 
(enačba~\ref{phiAM}), zato je polje $\mathbf{E}_1$ ob izstopu iz kristala
\begin{equation}
\mathbf{E}_1 = \frac{E_0}{\sqrt{2}}\left(e^{ik_0 n_{x'}L}\mathbf{e}_{x'} + 
e^{ik_0 n_{y'}L}\mathbf{e}_{y'}\right)
= \frac{E_0}{\sqrt{2}}e^{ik_0 n_{x'}L}\left(\mathbf{e}_{x'} + 
e^{i\Delta\phi}\mathbf{e}_{y'}\right).
\end{equation}
Analizator na izhodni strani je obrnjen v smeri $x$, to je pravokotno
na smer vpadne polarizacije, in prepusti le projekcijo obeh lastnih polarizacij
na os $x$
\begin{equation}
\mathbf{E}_2= \mathbf{E}_1 \cdot \mathbf{e}_x = 
\frac{E_0}{\sqrt{2}}e^{ik_0 n_{x'}L}
\left(\frac{1}{\sqrt{2}} -\frac{1}{\sqrt{2}} e^{i\Delta\phi}\right)\mathbf{e}_x .
\label{7.16}
\end{equation}
Gostota prepuščenega svetlobnega toka ob vpadnem toku $j_0$ je tako 
\begin{equation}
j=\frac{1}{4}j_{0}\left|1-e^{i\Delta\phi}\right|^{2}=\frac{1}{2}j_{0}(1-\cos\Delta\phi).
\label{7.17}
\end{equation}
Preoblikujemo izraz in zapišemo prepustnost takega modulatorja ob upoštevanju 
enačbe~(\ref{phiAM})
\boxeq{AMfinal}{
T = \frac{j}{j_0} = \sin\left(\frac{\Delta\phi}{2}\right)^2 = 
\sin\left(\frac{\pi n_o^3 r_{63}U}{\lambda}\right)^2 .
}
\begin{figure}[h]
\centering
\def\svgwidth{70truemm} 
\input{slike/09_AMT.pdf_tex}
\caption{Prepustnost amplitudnega modulatorja v odvisnosti od faznega zamika $\Delta \phi$, 
sorazmernega priključeni napetosti $U$ (rdeča črta). Če pred vzorec dodamo ploščico $\lambda/4$, 
pride do faznega zamika $\pi/2$ in odvisnost prepustnosti od priključene napetosti
je približno linearna (modra črta).}
\label{fig:amt}
\end{figure}

Ko je napetost na kristalu enaka nič, je $\Delta \phi=0$ in tudi intenziteta 
prepuščene svetlobe $j=0$. To je pričakovano, saj sta analizator in polarizator prekrižana, 
vpadni žarek pa se širi vzdolž lastne osi kristala.
Prepustnost doseže največjo vrednost, ko je $\Delta \phi=\pi$, kar je ravno pri 
$\pi$-napetosti\index{$\pi$-napetost}. Ko torej napetost povečamo z 0 na $U_\pi$, se
prepustnost modulatorja spremeni z 0 na 1 (slika~\ref{fig:amt}).

Pogosto želimo, da je zveza med modulacijsko napetostjo in izhodno
gostoto toka linearna. To lahko dosežemo, če modulator deluje v okolici $\Delta\phi=\pi/2$
(slika~\ref{fig:amt}).
Ena rešitev je dodati stalno visoko napetost, signal pa modulirati okoli
te vrednosti. Precej bolj praktičen pristop je z uporabo ploščice $\lambda/4$\index{Ploščica $\lambda/4$},
ki jo dodamo med polarizator in kristal, tako da se pojavi stalni
fazni premik med rednim in izrednim valom. Potem lahko z razmeroma majhno napetostjo
linearno amplitudno moduliramo svetlobo\index{Elektro-optična modulacija!linearna}.

\section{Fazna in frekvenčna modulacija}
\index{Elektro-optična modulacija!fazna}
\index{Elektro-optična modulacija!frekvenčna}
Svetlobo amplitudno moduliramo, tako da z zunanjim
poljem spremenimo fazi lastnih valov, zaradi česar postane linearno
polarizirano vpadno valovanje po prehodu kristala eliptično polarizirano.
Spremembo polarizacije z analizatorjem prevedemo v spremembo amplitude.

Včasih pa želimo modulirati fazo vpadne svetlobe. Tudi to si oglejmo na primeru longitudinalne
 modulacije\index{Elektro-optična modulacija!longitudinalna}. Fazno oziroma 
 frekvenčno modulacijo dosežemo tako,
da vhodno polarizacijo izberemo vzporedno eni od novih lastnih osi kristala, 
na primeri osi $x'$, izhodni polarizator pa odstranimo (slika~\ref{fig:fmshema}). 
\begin{figure}[h]
\centering
\def\svgwidth{80truemm} 
\input{slike/09_FMshema.pdf_tex}
\caption{Shema fazne modulacije signala. Vpadna polarizacija je vzporedna eni od 
novih lastnih osi kristala, ki se pojavijo pod vplivom zunanjega polja.}
\label{fig:fmshema}
\end{figure}

Celoten fazni zamik po preletu skozi kristal zapišemo kot 
\begin{equation}
\phi =  k_0 n_{x'} L -\omega_0 t= \frac{\omega_0}{c_0}L \left(n_o -
\frac{1}{2}n_o^3 r_{63}\frac{U}{L}\right)-\omega_0 t,
\label{fmphi}
\end{equation}
pri čemer smo lomni količnik zapisali skladno z enačbo~(\ref{EOnx}). Opazimo,
da je fazni zamik odvisen od priključene zunanje napetosti. 

Obravnavajmo dva primera spreminjajoče se napetosti. V prvem primeru naj bo 
napetost linearna funkcija časa 
\begin{equation}
U= U_0 + \frac{\Delta U}{\Delta t}t.
\end{equation}
Celotna faza prepuščenega valovanja je potem
\begin{equation}
\phi = \frac{\omega_0}{c_0}L n_o - \frac{\omega_0 n_o^3 r_{63}}{2c_0}\left( U_0 + 
\frac{\Delta U}{\Delta t}t\right) - \omega_0 t.
\end{equation}
Trenutno frekvenco valovanja izračunamo kot negativni odvod faze po času
\begin{equation}
\omega = -\frac{d\phi}{dt} = \omega_0 + \frac{\omega_0 n_o^3 r_{63}}{2c_0}\frac{\Delta U}{\Delta t} =
\omega_0 + \Delta \omega.
\end{equation}
Linearno spreminjajoča se modulacijska napetost da torej konstanten frekvenčni premik, kar v optiki 
pogosto potrebujemo. Dosegljive spremembe frekvence so seveda dokaj majhne,
do nekaj sto~$\si{MHz}$, saj so omejene s hitrostjo spreminjanja napetosti.
Napetost seveda tudi ne more neomejeno naraščati. Kadar se napetost
vrača na nič, pride do frekvenčnega premika v nasprotni smeri, ki pa ga
lahko zanemarimo, če je čas vračanja bistveno krajši od časa naraščanja.

Poglejmo še primer, ko se priključena napetost periodično spreminja kot
$U=U_{0}\sin(\omega_{m}t)$.
Vstavimo izraz v enačbo~(\ref{fmphi}) in zapišemo fazo izhodnega valovanja 
\begin{equation}
\phi = \frac{\omega_0}{c_0}L n_o - \frac{\omega_0 n_o^3 r_{63}}{2c_0} U_0\sin(\omega_{m}t)
- \omega_0 t.
\end{equation}
V primeru linearno spreminjajoče se napetosti smo na tem mestu fazo odvajali in dobili hitrost, ki 
je bila konstantna. V tem primeru z odvajanjem dobimo kotno hitrost, ki se spreminja s časom. Zato
se računa lotimo drugače. Konstantni člen v gornjem izrazu lahko izpustimo in zapišemo električno
poljsko jakost prepuščenega valovanja  
\begin{equation}
E = E_0 \cos\left( \omega_0 t + \frac{\omega_0 n_o^3 r_{63}}{2c_0} U_0\sin(\omega_{m}t)\right)
= E_0 \cos\left( \omega_0 t + \delta \sin(\omega_{m}t)\right),
\end{equation}
pri čemer je
\begin{equation}
\delta = \frac{\omega_0 n_o^3 r_{63}}{2c_0} U_0.
\end{equation}
Z uporabo Jacobi-Angerjevih\footnote{Nemška matematika Carl Gustav Jacob Jacobi, 1804--1851, in Carl
Theodor Anger, 1803--1858.} identitet 
\begin{align}
\cos\left(\delta\sin x\right)  &=J_0(\delta)+2J_2(\delta)\cos2x+
2J_4(\delta)\cos4x + \ldots\nonumber \quad \mathrm{in}\\
\sin\left(\delta\sin x\right) &=2J_1(\delta)\sin x+2J_3\sin3x+
2J_5\sin5x+\ldots
\label{JA}
\end{align}
je izhodno polje mogoče zapisati v obliki 
\boxeq{fmJA}{
\begin{split}
\frac{E}{E_0} &= J_0(\delta)\cos(\omega_0 t)+ \\
&+J_1(\delta) \cos(\omega_0+\omega_m )t-
J_1 (\delta) \cos(\omega_0 -\omega_m)t + \\ 
&+J_2(\delta)\cos(\omega_0 +2\omega_m)t + 
J_2(\delta)\cos(\omega_0 -2\omega_m)t+ \\
&+ J_3(\delta)\cos(\omega_0 +3\omega_m)t - J_3(\delta)\cos(\omega_0 -3\omega_m)t+\ldots
\end{split}
}
\begin{definition}
Ob upoštevanju Jacobi-Angerjevih identitet (enačbi~\ref{JA}) pokaži, da električno polje
izhodne svetlobe ob priključeni izmenični napetosti s frekvenco $\omega_m$ ustreza
polju v enačbi~(\ref{fmJA}).
\end{definition}
Zaradi periodične fazne modulacije se v spektru pojavijo stranski pasovi, ki so 
od osnovne frekvence $\omega_0$ odmaknjeni za večkratnike modulacijske frekvence $\omega_m$. 
Njihova velikost je podana s kvadratom Besslovih funkcij parametra $\delta$.
Ker je ta navadno majhen, za opis pogosto zadošča le prvi člen.

\begin{remark}
Elektro-optični pojav izkoriščamo tudi za uklanjanje žarkov. 
\index{Elektro-optični deflektor}
Najpreprostejši primer deflektorja je trikotna prizma z elektrodama na osnovnih 
ploskvah. Svetloba se ob prehodu skozi prizmo lomi v odvisnosti od njenega 
lomnega količnika, tega pa lahko spreminjamo 
z napetostjo na elektrodah. Praktično je bolj uporabna dvojna prizma. Sestavljena je iz dveh enakih 
prizem, ki skupaj tvorita kvader, pri tem pa optični osi zgornje in spodnje prizme
kažeta v nasprotni smeri. S spreminjanjem napetosti, ki jo priključimo prečno na smer
razširjanja svetlobe, lahko zelo hitro in zelo natančno spreminjamo smer izhodnega žarka. 
Vendar ta pristop ni splošno uveljavljen, predvsem zaradi velike napetosti, ki je 
potrebna za znatno uklanjanje. Veliko bolj razširjen je akusto-optični pojav, ki ga 
bomo spoznali v nadaljevanju. 
\begin{figure}[h]
\centering
\def\svgwidth{85truemm} 
\input{slike/09_EOdefl.pdf_tex}
\caption{Shema elektro-optičnega deflektorja}
\vglue-1truecm
\label{fig:deflshema}
\end{figure}
\end{remark}
\begin{remark}
Elektro-optični pojav ima dva prispevka: direktnega, kjer zunanje polje 
vpliva neposredno na elektronsko polarizabilnost, in posredno spremembo
lomnega količnika zaradi piezoelektrične deformacije. Pri nizkih frekvencah sta prispevka 
primerljiva, pri velikih frekvencah pa deformacija kristala ne more slediti
modulacijski napetosti in ostane le direktni prispevek. To se zgodi nad 
akustičnimi resonancami kristala. Pri akustičnih resonancah, ko 
modulacija v kristalu vzbudi stoječe zvočno valovanje, pa se piezoelektrični 
prispevek resonančno poveča. Pogoj za akustično resonanco je, da je dimenzija 
kristala mnogokratnik polovice valovne dolžine akustičnega vala v kristalu. 
Pri kristalih reda velikosti centimeter in hitrosti zvočnih valov okoli
$5000~\si{\m/\s}$ so resonance v območju od nekaj sto $\si{kHz}$ do
nekaj deset $\si{MHz}$. 

Pri visokih frekvencah postane pomembna tudi električna vezava modulatorja,
saj kristal predstavlja kapacitivno breme. Njegova impedanca pojema z 
rastočo frekvenco, zato je vedno večji del padca napetosti na notranjem 
uporu izvora napetosti. Pomagamo si z vzporedno vezavo tuljave, 
tako da je resonančna frekvenca $1/(LC)$ nastalega nihajnega kroga 
enaka modulacijski frekvenci, z dodatnim uporom pa spreminjamo širino resonance.
Tipična moč, ki je potrebna za modulacijo je nekaj $10~\si{W}$, 
kar je za visokonapetosten in hiter izvor že znatna moč. 
\end{remark}

\section{Elasto-optični in akusto-optični pojav}
\index{Elasto-optični pojav}
\index{Akusto-optični pojav}
Pri elasto-optičnem pojavu dielektrične lastnosti snovi in njen lomni količnik
spreminjamo z mehansko deformacijo. Tudi tu opišemo pojav
s spremembo inverznega dielektričnega tenzorja\index{Dielektričnost!inverzna}
\begin{equation}
\underline{b} = \underline{\tilde{b}}+ \delta\underline{b},
\end{equation}
pri čemer je $\underline{\tilde{b}}$ tenzor v odsotnosti mehanske deformacije, 
$\delta\underline{b}$ pa sprememba tenzorja zaradi deformacije snovi. V prvem približku jo zapišemo
kot
\boxeq{7.27}{
 \delta b_{ij}=p_{ijkl}S_{kl}.
}
Sorazmerna je s tenzorjem deformacije snovi (Greenovim tenzorjem\footnote{Angleški matematični fizik George Green, 1793--1841.}) v
linearnem približku
\begin{equation}
S_{kl}=\frac{1}{2}\left({\frac{\partial u_{k}}{\partial x_{l}}}+{\frac{\partial u_{l}}{\partial x_{k}}}\right),
\label{7.28}
\end{equation}
pri čemer je $\mathbf{u}$ vektor deformacije. 

Vpeljali smo še sorazmernostni faktor
$p_{ijkl}$, ki ga imenujemo elasto-optični tenzor\index{Elasto-optični tenzor}. 
Tenzor $p$ je različen od nič v vsaki snovi, saj povezuje dva simetrična tenzorja 
drugega ranga. Posledično je simetričen v prvem in drugem paru indeksov
\begin{equation}
p_{ijkl} = p_{jikl} = p_{ijlk} =p_{jilk}.
\end{equation}
V najbolj splošnem primeru triklinske kristalne simetrije 
ima tako 36 neodvisnih komponent, v bolj simetričnih snoveh pa se število 
neodvisnih komponent še zmanjša. Če vpeljemo skrajšan zapis indeksov ($xx = 1,
yy=2, zz = 3, yz = 4, zx = 5, xy = 6$), zapišemo tenzor za primer izotropne snovi kot
\begin{equation}
\underline{p}_{\textrm{izo}} = 
\left[\begin{array}{cccccc}
p_{11} & p_{12}& p_{12}&0&0&0\\
p_{12} & p_{11}& p_{12}&0&0&0\\
p_{12} & p_{12}& p_{11}&0&0&0\\
0 & 0& 0&p_{44}&0&0\\
0 & 0& 0&0&p_{44}&0\\
0 & 0& 0&0&0&p_{44}
\end{array}\right],
\label{tenzorp}
\end{equation}
pri čemer je $p_{44}= \frac{1}{2}(p_{11}-p_{12})$. Koeficienti tenzorja so 
brezdimenzijski, njihova tipična vrednost pa je $p\sim0,1$. Za vodo, na primer, 
velja $p_{11} \simeq p_{12} = 0,31$, za LiNbO$_3$\index{LiNbO$_3$} pa $p_{11} = -0,02, 
p_{12} = 0,08, p_{13} = 0,13,  p_{14} = -0,08, p_{31} = 0,17, p_{33} = 0,07,
p_{41} = -0,15, p_{44} = 0,12$.

Iz enačbe~(\ref{7.27}) izrazimo
spremembo dielektričnega tenzorja 
\begin{equation}
\delta\epsilon_{ij}=-\tilde{\epsilon}_{ii}\tilde{\epsilon}_{jj}p_{ijkl}S_{kl},
\label{7.29}
\end{equation}
kjer smo privzeli, da je nemoteni $\tilde{\epsilon}$ diagonalen. 

Dvojni lom\index{Dvolomnost}, ki se pojavi v deformirani snovi, izkoriščamo za študij
mehanskih napetosti v modelih, ki so izdelani iz prozorne plastične
snovi. Nas bo v nadaljevanju zanimal uklon \index{Uklon} svetlobe na periodični
modulaciji lomnega količnika, ki nastane zaradi zvočnega valovanja v snovi. Takemu pojavu
pravimo tudi akusto-optični pojav.

\begin{definition}
Po izotropni snovi se širi longitudinalno valovanje vzdolž smeri $z$, tako da 
deformacijo v snovi zapišemo kot
\begin{equation}
\mathbf{u} = A \cos(q z - \Omega t)\mathbf{e}_z.
\end{equation}
Pokaži, da je taka snov dvolomna z optično osjo vzdolž osi $z$, lastni 
lomni količniki pa so 
\begin{align}
n_{x'} &\approx n(1+\frac{1}{2}n^2p_{12}q A \sin (q z - \Omega t))\\
n_{y'} &\approx n(1+\frac{1}{2}n^2p_{12}q A \sin (q z - \Omega t))\\
n_z' &\approx n(1+\frac{1}{2}n^2p_{11}q A \sin (q z - \Omega t)),
\end{align}
kjer je $n$ lomni količnik v odsotnosti motnje.\index{Lomni količnik}
\end{definition}

\section{Uklon svetlobe na zvočnem valovanju}
\index{Akusto-optični pojav}
Vzbudimo v plasti prozorne izotropne snovi zvočno valovanje z valovno dolžino $\Lambda$, 
ki potuje v smeri $x$. To naredimo tako, da na eno stran snovi priključimo piezoelektrik, 
ki se pod izmenično napetostjo periodično krči in razteza s krožno frekvenco $\Omega$.
Na drugo stran kristala damo akustični absorber ali pa reflektor, tako da lahko 
v snovi vzbudimo tudi stoječe valovanje. 
Zaradi zvočnega valovanja se v snovi periodično spreminja gostota in 
z njo lomni količnik\index{Lomni količnik}
\begin{equation}
n = \tilde{n} + \delta n \,\sin \left(\frac{2\pi}{\Lambda} x- \Omega t\right).
\end{equation}
V zgoščini je lomni količnik nekoliko večji kot v razredčini, zato je optična pot na takem mestu
skozi plast daljša. Ravno svetlobno valovanje, ki vpada na plast pravokotno glede
na smer širjenja zvoka, po izstopu zato nima povsod enake faze, 
valovno čelo pa je periodično modulirano s periodo 
valovne dolžine zvočnega valovanja. Zvočno valovanje v snovi torej deluje kot 
optična fazna mrežica. Tipična frekvenca, s katero vzbujamo elastično
deformacijo, je okoli $\Omega=50~\si{MHz}$, ustrezna valovna dolžina pa okoli 
$\Lambda = 100~\si{\micro\metre}$. Frekvence, ki so v uporabi, navadno sežejo od 
nekaj $\si{MHz}$ prek $10~\si{GHz}$. Čeprav so vse te frekvence
daleč nad slišnimi, pogosto imenujemo ta valovanja kar zvočna. 
\begin{figure}[h]
\centering
\def\svgwidth{60truemm} 
\input{slike/09_AOshema.pdf_tex}
\caption{Vpadna svetloba se na stoječem zvočnem valovanju v snovi uklanja.}
\label{fig:ao}
\end{figure}

Oglejmo si dva limitna primera. V prvem primeru je debelina plasti, 
v kateri vzbujamo zvočno valovanje, zelo majhna in $d \ll \Lambda^2/\lambda$ (slika~\ref{fig:ao_bragg}\,a).
Takrat modulator deluje kot tanka uklonska mrežica \index{Uklon}\index{Uklonska 
mrežica}in pojavi se veliko 
uklonskih vrhov, intenziteta posameznega žarka pa je razmeroma majhna. 
Kote, pod katerimi se pojavijo ojačitve, izračunamo po preprosti enačbi
\boxeq{R-N}{
\Lambda (\sin \vartheta - \sin \beta ) = N \lambda,
}
pri čemer je $\lambda$ valovna dolžina svetlobe v snovi, $N$ pa celo število. Takemu pojavu 
pravimo Raman-Nathov uklon\footnote{Indijski fizik in nobelovec Sir Chandrasekhara 
Venkata Raman, 1888--1970, 
in indijski fizik N. S. Nagendra Nath.}\index{Raman-Nathov uklon}. 
Opazimo ga pri razmeroma nizkih zvočnih frekvencah 
(pod $\sim10~\si{MHz}$) in majhnih debelinah (pod $\sim 1~\si{cm}$) pri poljubnem vpadnem 
kotu $\vartheta$.
\begin{figure}[h]
\centering
\def\svgwidth{120truemm} 
\input{slike/09_AO_1.pdf_tex}
\caption{Ob vpadu svetlobe na tanko plast zvočnega valovanja (a) se pojavi veliko uklonskih vrhov, 
na debeli plasti zvočnega valovanja (b) pa je opazen zgolj en uklonjen vrh, 
pa še ta le ob izpolnjenem Braggovem pogoju.}
\label{fig:ao_bragg}
\end{figure}

V nasprotnem limitnem primeru se svetloba uklanja na ravnih zvočnih valovih in modulator deluje 
kot debela uklonska mrežica (slika~\ref{fig:ao_bragg}\,b). 
V splošnem je delež uklonjene svetlobe na taki mrežici neuporabno majhen. 
Znaten postane le tedaj, kadar je izpolnjen Braggov\index{Braggov uklon}
pogoj\footnote{Angleška znanstvenika in nobelovca oče in sin Sir William Henry Bragg, 1862--1942,
in Sir William Lawrence Bragg, 1890--1971.}
\boxeq{7.29a}{
2 \Lambda\sin\vartheta= N\lambda.
}

Poglejmo natančneje, kako pridemo do gornjega pogoja. Zapišimo pogoj
za ohranitev gibalne količine fotona pri sipanju na zvočnem valu
\begin{equation}
\mathbf{k}_{0}\pm\mathbf{q}=\mathbf{k}_{1},
\label{7.30}
\end{equation}
kjer je $\mathbf{k}_{0}$ valovni vektor vpadne svetlobe, $\mathbf{k}_{1}$
valovni vektor uklonjenega svetlobnega snopa, $\mathbf{q}$ pa valovni
vektor zvočnega vala. Znak plus velja, kadar potuje zvok proti projekciji
$\mathbf{k}_{0}$ na $\mathbf{q}$, negativen predznak pa ob potovanju zvoka v nasprotno smer. 
Ker je frekvenca zvočnega vala dosti nižja od frekvence svetlobe, se frekvenca svetlobe 
pri sipanju le malo spremeni in $\mathbf{k}_{0}$ in $\mathbf{k}_{1}$ sta po velikosti skoraj enaka.
Tedaj je $q=2k_{0}\sin\vartheta$ (glej sliko~\ref{fig:ao_bragg3}), od koder sledi Braggov pogoj 
(enačba~\ref{7.29a}). Obenem je vpadni kot na zvočni val enak izhodnemu, kar pomeni, da se na
zvočnem valu Braggovo sipana svetloba zrcalno odbije.\index{Braggov odboj} Razmere so torej
povsem analogne Braggovemu sipanju rentgenske svetlobe na kristalnih
ravninah. Kot bomo pokazali v nadaljevanju, je ob izpolnjenem Braggovem pogoju mogoče doseči, 
da se vsa vpadna svetloba uklanja.
\begin{figure}[h]
\centering
\def\svgwidth{40truemm} 
\input{slike/09_AO_3.pdf_tex}
\caption{K izpeljavi Braggovega pogoja}
\label{fig:ao_bragg3}
\end{figure}
\begin{remark}
 Poskusimo še malo bolj natančno oceniti, kdaj je v veljavi Raman-Nathov in kdaj Braggov režim. 
Izhajajmo iz pogoja, da je razširitev žarka na debelini plasti zvočnega valovanja dovolj
 majhna, da se snop ne širi iz območja zgoščine v območje razredčine, da se torej ne razširi za 
 več kot za $\Lambda/2$. Tako zapišemo
 divergenco kot (enačba~\ref{eq:divergenca-snopa}) $\theta \sim \lambda/w_0 \sim 2\lambda/\Lambda$.
 Po drugi strani pa zaradi modulacije divergenca valovanja ne sme presegati 
 razširitve $\theta \sim \Lambda/2d$. Sledi kriterij za debelino $d$, pri kateri preidemo iz enega v drug režim
\begin{equation}
d \sim \frac{\Lambda^2}{4 \lambda}.
\end{equation}
Če svetloba z $\lambda = 1~\si{\micro\metre}$ vpade na kristal, v katerem je vzbujeno zvočno
valovanje z valovno dolžino $\Lambda = 0,2~\si{\milli\metre}$ in frekvenco $\Omega = 150~\si{\mega\hertz}$, je mejna debelina $d \sim 1~\si{\centi\meter}$.
\end{remark}

Če je zvočno valovanje potujoče, kar smo v gornjem razmišljanju že privzeli
s tem, da smo mu pripisali natanko določen valovni vektor $\mathbf{q}$,
se spremeni tudi frekvenca sipanega vala zaradi Dopplerjevega premika
pri odboju na zvočnem valovanju, ki potuje s hitrostjo $v_{z}$. Upoštevati
moramo le projekcijo na smer vpadne in odbite svetlobe, zato je 
\begin{equation}
\frac{\Delta\omega}{\omega}=\pm\frac{2v_{z}\sin\vartheta}{c}=
\pm\frac{2\Omega\Lambda\sin\vartheta}{2 \pi c}=\pm\frac{\Omega}{\omega},
\label{7.32}
\end{equation}
pri čemer smo uporabili Braggov pogoj (enačba~\ref{7.29a}). Sprememba frekvence
sipane svetlobe je torej kar enaka frekvenci zvočnega valovanja. To je seveda v skladu 
z gornjo zahtevo, da se pri uklonu na zvočnem valovanju ohranja energija
vpadnega fotona in kvanta zvočnega valovanja (fonona), ki se pri sipanju 
absorbira ali pri njem nastane.

Malenkost drugačno je obnašanje, ko v snovi vzbudimo stoječe zvočno valovanje. 
Takrat lahko sipanje obravnavamo kot vsoto sipanja na dveh valovanjih z valovnima 
vektorjema $\mathbf{q}$ in $-\mathbf{q}$. Smer Braggovo sipanega vala je obakrat enaka, 
frekvenca pa se enkrat poveča, drugič zmanjša za $\Omega$. Zato se pojavi utripanje
sipanega vala s frekvenco $2\Omega$.

\subsection*{Uporaba akusto-optičnih modulatorjev}
\index{Akusto-optični modulator}
Spoznali smo, da lahko z zvočnim valovanjem spreminjamo smer vpadne svetlobe.
Bistvena razlika od navadnih uklonskih mrežic\index{Uklonska 
mrežica} je dinamičnost akusto-optičnih modulatorjev, 
saj lahko uklonski kot svetlobe hitro spreminjamo. Pri tem smo omejeni s 
tem, da mora biti vsaj približno izpolnjen Braggov pogoj. S kombinacijo dveh med seboj 
pravokotnih akusto-optičnih modulatorjev lahko žarek 
premikamo po ravnini, kar s pridom uporabljamo v različnih optičnih napravah, 
na primer v optičnih pincetah, optičnih čitalcih ali 
optičnih litografskih zapisovalnikih.\index{Optična pinceta}

Z vklapljanjem in izklapljanjem zvočnega valovanja, ki ga vzbujamo s piezoelektričnim elementom,
na katerega pritisnemo izmenično napetost, lahko moduliramo intenziteto
direktnega svetlobnega snopa. To potrebujemo na primer pri preklapljanju
dobrote laserskega resonatorja.\index{Preklop dobrote}

Tretji primer uporabe je spreminjanje frekvence svetlobe. Možne so spremembe
do nekaj $100~\si{\mega\hertz}$, kar je ravno primerno za uporabo v laserskih merilnikih
hitrosti, kjer merimo frekvenco utripanja med referenčno svetlobo in svetlobo, odbito od
merjenega predmeta. Če ima referenčna svetloba
isto frekvenco kot merilni snop, ni mogoče določiti predznaka hitrosti
predmeta, če pa referenčni svetlobi nekoliko spremenimo frekvenco,
se pojavi utripanje tudi tedaj, ko predmet miruje. Frekvenca utripanja
se poveča ali zmanjša glede na predznak hitrosti predmeta.

Naslednji primer uporabe akusto-optičnih modulatorjev je za uklepanje faz\index{Uklepanje faz}
v laserskem resonatorju. Če je v Braggovem elementu prisotno stoječe zvočno
valovanje, je amplituda direktnega snopa modulirana s frekvenco zvoka.
Kadar je frekvenca zvoka ravno enaka razmiku frekvenc laserskih nihanj,
lahko nastanejo uklenjene faze vzbujenih nihanj in s tem kratki
sunki svetlobe.

Zanimiva je tudi uporaba Braggovega elementa za izdelavo
hitrega frekvenčnega analizatorja električnih signalov.  
Piezoelektrični element vzbujamo z električnim signalom,
ki ima neznan spekter. Enak spekter imajo tudi vzbujeni zvočni valovi, 
pri čemer vsakemu valu določene frekvence ustreza določen kot odklona svetlobnega
snopa. Za Braggovim elementom postavimo lečo. Vsak delni uklonjeni
snop da v goriščni ravnini svetlo točko, katere položaj je odvisen
od kota odklona in torej od frekvence zvočnega vala. Spekter zaznamo
z vrstičnim detektorjem. Akusto-optični element oziroma Braggova celica 
torej frekvenčni spekter zvočnih valov prevede v prostorski
spekter prepuščene svetlobe. Prostorski spekter svetlobe pa lahko
analiziramo z lečo, ki v goriščni ravnini da prostorsko
Fourierevo transformiranko svetlobnega snopa pred lečo.

\section{*Račun akusto-optičnega pojava}
\index{Akusto-optični pojav}
Izračunajmo intenziteto svetlobe, ki se uklanja na zvočnem valovanju. Izhajamo 
iz valovne enačbe v nehomogenem sredstvu, kar je dokaj težaven problem
in se moramo zateči k približkom. Uporabili bomo metodo sklopljenih valov. 
\index{Metoda sklopljenih valov}

Naj vzporeden snop zvočnega valovanja s širino $d$ in valovnim vektorjem $\mathbf{q}$ 
potuje v smeri $x$.
Nanj pod kotom $\vartheta$ glede na os $z$ (normalo na kristal) 
vpada ravno svetlobno valovanje z valovnim vektorjem 
$\mathbf{k}=(k_{x},0,k_{z})= k(\sin\vartheta,0,\cos\vartheta)$.
Vse valovanje, vpadno na levi od zvočnega snopa in izhodno na njegovi desni,
obravnavajmo znotraj snovi, da ni treba upoštevati še loma, ki
le zaplete izraze. 

Privzemimo, da se v snovi zaradi zvočnih valov spremeni le velikost
dielektrične konstante. Ob upoštevanju zveze med spremembo dielektričnosti in deformacijo
v zvočnem valu~(enačba~\ref{7.29}) spremembo dielektričnosti
zapišemo kot  \index{Dielektričnost}
\begin{equation}
\epsilon=\tilde{\epsilon}+\delta\epsilon = 
\tilde{\varepsilon} -\tilde{\epsilon}^{2}pS_{0}\sin(qx-\Omega t).
\label{7.33}
\end{equation}
Zaradi spremembe dielektričnosti pride do pojava
dodatne električne polarizacije $\delta P$\index{Električna polarizacija}
\begin{equation}
\delta P = \varepsilon_0 \delta \varepsilon E = - \varepsilon_0 
\tilde{\varepsilon}^2 p S_0 \sin(qx-\Omega t)E.
\end{equation}
Dodatna polarizacija v valovno enačbo doprinese nehomogen člen, podobno
kot pri nelinearni optiki (enačba~\ref{8.3}). Zapišemo
\begin{equation}
\nabla^{2}E-\frac{\tilde{\epsilon}}{c^{2}}{\frac{\partial E^{2}}
{\partial t^{2}}}=\mu_{0}{\frac{\partial^2 \delta P}{\partial t^{2}}},
\label{7.33a}
\end{equation}
pri čemer smo privzeli, da je $\nabla\cdot\mathbf{E}\approx 0$, čeprav je
$\epsilon$ funkcija kraja. 

Enačbo~(\ref{7.33a}) brez dodane polarizacije $\delta P$ rešijo ravni valovi 
z valovnim vektorjem $\mathbf{k}$ in frekvenco $\omega$. Tej rešitvi se 
primešajo valovi z valovnim vektorjem $\mathbf{k}\pm n\mathbf{q}$
in frekvenco $\omega\pm n\Omega$. Zato iščemo rešitve v obliki vsote
ravnih valov, torej Fouriereve vrste
\begin{equation}
E=\sum_{n}A_{n}(z)e^{in(qx-\Omega t)}e^{i(k_{x}x+k_{z}z-\omega t)}.
\label{7.34}
\end{equation}
Zaradi sklopitve preko $\delta P$ smo dopustili, da so amplitude
$A_{n}$ funkcije $z$. Če je $\delta\epsilon$ dovolj majhen, se $A_{n}(z)$
le počasi spreminjajo.

Izračunajmo 
\begin{equation}
\nabla^{2}E=\sum_{n}\left( -(k_{z}^{2}+(k_{x}+nq)^{2})A_{n}(z)+2ik_{z}A_{n}'(z)\right) \, 
e^{i((k_x+nq)x+k_{z}z-(\omega+n\Omega)t)}.
\label{7.35}
\end{equation}
Člene z $A_{n}''$ lahko izpustimo, če je le $k_{z}A_{n}'\gg A_{n}''$ oziroma 
kadar se $A_{n}$ spreminjajo počasi v primerjavi z $\exp(ik_{z}z)$. Drugi odvod 
polarizacije po času da
\begin{equation}
\begin{split}
\frac{\partial^2 \delta P}{\partial t^2} =&-\frac{\varepsilon_0 \tilde{\varepsilon}^2pS_0}{2i} 
\sum_{n} A_n(z) \exp\left(i((k_x+nq)x+k_{z}z-(\omega+n\Omega)t)\right) \cdot \\ &\left(
-(n\Omega+\omega+\Omega)^2e^{i(qx-\Omega t)} + (n\Omega+\omega-\Omega)^2e^{i(-qx+\Omega t)} \right),
\label{7.35a}
\end{split}
\end{equation}
drugi odvod polja po času pa 
\begin{equation}
\frac{\partial E^{2}}{\partial t^{2}} = - \sum_{n}(n\Omega + \omega)^2 
A_{n}(z)e^{in(qx-\Omega t)}e^{i(k_{x}x+k_{z}z-\omega t)}.
\label{7.35b}
\end{equation}
Vstavimo izraze (\ref{7.35}), (\ref{7.35a}) in (\ref{7.35b}) v valovno enačbo (\ref{7.33a})
in izenačimo člene z isto časovno in prostorsko frekvenco, na primer
s $k_z z+(k_x+mq)x-(\omega+m\Omega)t$. Tako dobimo 
\begin{eqnarray}
-\left(k_{z}^{2}+(k_{x}+mq)^{2}\right)A_{m}+2ik_{z}A_{m}' + \frac{\tilde{\varepsilon}}{c^2}(m\Omega+\omega)^2A_m
=\\ =\frac{\mu_0\varepsilon_0\tilde{\varepsilon}^2pS_0}{2i}(\omega+m\Omega)^{2}(A_{m-1}-A_{m+1}).
\end{eqnarray}
Upoštevamo, da je 
\begin{equation} 
k_{x}^{2}+k_{z}^{2}=k^{2}=\frac{\tilde{\epsilon}\omega^2}{c^{2}}
\end{equation}
in naredimo približek $(\omega +m\Omega)^2 \approx \omega^2$.
Sledi
\begin{equation}
A_{m}'+i\beta_{m}A_{m}+\xi(A_{m+1}-A_{m-1})=0,
\label{7.37}
\end{equation}
kjer sta
\begin{equation}
\beta_{m}=\frac{mq}{k_{z}}(k_{x}+\frac{1}{2}mq) \quad \mathrm{in} \quad \xi=-\frac{\tilde{\epsilon} pS_0k^2}{4k_z}.
\label{7.38}
\end{equation}
Reševanje sistema enačb~(\ref{7.37}) je težavno, zato poiščimo rešitve le v treh
pomembnih limitnih primerih. Amplituda vala, ki vpada z leve, naj bo $A_{0}(0)=A_{0}$, 
za ostale pa naj velja $A_{n}(0)=0$.

\subsection*{Braggov uklon ob šibki pretvorbi}
Najprej privzemimo, da je $\xi d\ll 1$, da je torej velikost $\delta \epsilon$
majhna in debelina zvočnega snopa ne prevelika. Tedaj pri vseh
$z$ in za pozitivne $m$ velja $A_{m+1}\ll A_{m}$ in lahko člen $A_{m+1}$
v enačbi~(\ref{7.37}) izpustimo. S tem zapišemo preprost sistem enačb
\begin{equation}
A_{m}'+i\beta_{m}A_{m}=\xi A_{m-1},
\label{7.40}
\end{equation}
 ki jih lahko zapored integriramo
\begin{equation}
A_{m}(z)=\xi e^{-i\beta_{m}z}\int_{0}^{z}A_{m-1}(z')
e^{i\beta_{m}z'}dz'.
\label{7.41}
\end{equation}
Podobne izraze izpeljemo za negativne $m$.

Poglejmo posebej prvi uklonjeni val z amplitudo $A_{1}$. Po predpostavki,
da je $A_{\pm1}\ll A_{0}$, se le malo energije uklanja iz osnovnega
vala in lahko privzamemo, da je $A_{0}(z)$ skoraj konstanta. 
Potem lahko integral v enačbi~(\ref{7.41})
izračunamo
\begin{equation}
A_{1}(d)=A_{0}\xi d\,\frac{\sin\beta_{1}d/2}{\beta_{1}d/2}\, e^{-i\beta_{1}d/2}\;,
\label{7.41a}
\end{equation}
pri čemer je $d$ debelina plasti zvočnega valovanja.
Funkcija $A_{1}(d)$ ima vrh pri $\beta_{1}=0$, to je po enačbi~(\ref{7.38}) pri 
\begin{equation}
k_x+ \frac{q}{2} = k \sin\vartheta + \frac{q}{2} = 0
\qquad \mathrm{ali} \qquad 
2\Lambda\sin\vartheta=-\lambda.
\label{7.43}
\end{equation}
Vidimo, da predstavlja $\beta_{1}=0$ ravno pogoj za Braggovo sipanje vpadnega
vala.\index{Braggov uklon}

Delež moči uklonjenega vala je 
\boxeq{7.45}{
\frac{I_{1}}{I_{0}}=\left|\frac{A_{1}}{A_{0}}\right|^{2}=(\xi d)^{2}
\left(\frac{\sin\beta_{1}d/2}{\beta_{1}d/2}\right)^{2}.
}
Če je Braggov pogoj izpolnjen, je $I_{1}/I_{0}=(\xi d)^{2}$ in naraščanje parabolično. To seveda
lahko velja le, dokler je $\xi d\ll1$. Kadar intenziteta uklonjenega žarka
tako naraste, da ta pogoj ni več izpolnjen, je treba v računu upoštevati tudi 
zmanjšanje moči vpadnega snopa.

\subsection*{Braggov uklon ob znatni pretvorbi}
Drug primer naj bo približek, da sta le $A_{0}$ in $A_{1}$ različna od nič, 
opustimo pa omejitev $\xi d\ll 1$. Ta približek je smiseln, saj je 
Braggov pogoj hkrati lahko izpolnjen le za en uklonjen val, na
primer $m=1$. Tedaj so vse ostale amplitude $A_{m, m\ne0,1}$
majhne in ne vplivajo na $A_{1}$. Zaradi velike pretvorbe 
$A_{0}(z)$ ne smemo več obravnavati kot konstante. Upoštevamo 
izpolnjen Braggov pogoj (enačba~\ref{7.43}) in iz sistema enačb~(\ref{7.37})
sledi\index{Braggov uklon}
\begin{eqnarray}
A_{0}'+\xi A_{1} & = & 0\nonumber \\
A_{1}'-\xi A_{0} & = & 0.
\end{eqnarray}
Ob začetnih pogojih $A_{0}(0)=A_{0}$ in $A_{1}(0)=0$ sta rešitvi gornjih enačb
\begin{equation}
A_{0}(d) = A_{0}\cos (\xi d)
\end{equation}
in
\begin{equation}
A_{1}(d) = A_{0}\sin (\xi d).
\end{equation}
Če je izpolnjen Braggov pogoj, se moč vpadnega vala na razdalji $\pi/(2\xi)$
skoraj vsa pretoči v uklonjeni snop, nato pa zopet nazaj (slika \ref{s7.10}).
Za čim bolj učinkovito delovanje akusto-optičnega modulatorja seveda
želimo doseči ravno take pogoje.
\begin{figure}[h]
\centering
\def\svgwidth{90truemm} 
\input{slike/09_AOcalc.pdf_tex}
\caption{Intenziteta prepuščenega (črna) in uklonjenega (rdeča) valovanja na zvočnem valovanju v
odvisnosti od debeline plasti zvočnega valovanja}
\label{s7.10}
\end{figure}

V gornja izraza vstavimo še parameter $\xi$, ki je podan z enačbo~(\ref{7.38}).
Razmerje med močjo uklonjenega in vpadnega snopa je tako
\boxeq{7.48}{
\frac{I_{1}}{I_{0}}=\sin^{2}\left(\frac{\pi n_{0}^{3}pS_{0}d}{2\lambda\cos\vartheta}\right).
}
Poiščimo še amplitudo deformacije $S_0$. Za longitudinalne (zvočne) valove v snovi oblike 
$u = u_0 \cos(qz - \Omega t)$ je deformacija 
\begin{equation}
S_{zz} = \frac{1}{2}\bigl( \frac{\partial u}{\partial z}+ 
\frac{\partial u}{\partial z}\bigr) = \frac{\partial u}{\partial z} = - u_0 q\, \sin(qz - \Omega t).
\end{equation}
Povprečna gostota energijskega toka je \index{Gostota energijskega toka}
\begin{equation}
j_{z}= \frac{1}{T}\int_0^T 
v_z \left(\frac{1}{2} \varrho \left(\frac{\partial u}{\partial t}\right)^2
+ \frac{1}{2} \varrho v_z^2\left(\frac{\partial u}{\partial z}\right)^2
\right) dt = \frac{1}{2} \varrho v_z^3 S_0^2,
\label{7.49}
\end{equation}
kjer je $v_z$ hitrost zvoka v snovi in $\varrho$ gostota snovi. Sledi 
\begin{equation}
S_{0}=\sqrt{\frac{2j_{z}}{\varrho v_{z}^{3}}}.
\label{7.50}
\end{equation}
Praktično je vpeljati merilo uporabnosti neke snovi za akusto-optični modulator. To je 
koeficient \index{Koeficient $M$}
\begin{equation}
M=\frac{n_{0}^{6}p^{2}}{\varrho v_{z}^{3}}.
\label{7.51}
\end{equation}
Večja kot je vrednost koeficienta $M$, bolj izrazit je akusto-optični pojav v dani snovi. 

Poglejmo primer. V kremenu z gostoto $\varrho=2,2\cdot10^{3}~\si{\kilo\gram/\metre^3}$ 
je hitrost zvoka $v_{z}=6000~\si{\metre/\second}$,
$\tilde{n}=1,46$ in $p=0,2$. To da $M=8\cdot10^{-16}~\si{\watt/\metre^2}$.
Pri gostoti zvočnega toka $10~\si{\watt/\centi\metre^2}$ in valovni dolžini svetlobe 
$633~\si{\nano\metre}$ pride do popolnega prenosa moči v uklonjeni snop pri 
debelini $d=3~\si{\centi\metre}$. Gornja gostota
zvočnega toka je kar velika in je ni prav lahko doseči, zato so 
uklonski izkoristki navadno nekaj manjši od 1.

Izračunajmo še kot odklona uklonjenega vala $\theta = 2 \vartheta$  
\begin{equation}
\theta \approx \frac{q}{k}=\frac{\lambda}{\tilde{n}\Lambda}=1,7\cdot10^{-3}.
\label{7.52}
\end{equation}
Uklonski kot je torej precej majhen.

\begin{remark}
Opisani račun izkoristka uklona na zvočnih valovih je uporaben tudi
pri računu izkoristka holograma.\index{Hologram} V primeru faznega holograma je račun
povsem enak in jasno kaže razliko med tankim in debelim hologramom.
Kako pa je z izkoristkom amplitudnega holograma, kjer je modulirana
absorpcija v snovi, lahko bralec izračuna sam ali najde v literaturi.\footnote{H.
Kogelnik, Bell Syst. Tech. J. 48, 2909 (1969).}
\end{remark}

\subsection*{Raman-Nathov uklon}
Oglejmo si še tretji primer. Izhajamo iz sistema enačb~(\ref{7.37}), ki smo ga 
zaenkrat rešili za primer Braggovega uklona oziroma v njegovi bližini. 
Enačbe je preprosto rešiti še v primeru tanke mrežice oziroma t. i. Raman-Nathovega približka. 
\index{Raman-Nathov uklon}Vpeljimo novo neodvisno spremenljivko $\zeta=2\xi z$. 
Zveza~(\ref{7.37})
preide v 
\begin{equation}
2\frac{dA_{m}(\zeta)}{d\zeta}+A_{m+1}(\zeta)-A_{m-1}(\zeta)=\frac{\beta_{m}}{i\xi}A_{m}.
\label{7.53}
\end{equation}
 Člen na desni lahko izpustimo, če je 
\begin{equation}
\frac{\beta_{m}}{\xi}=\left| \frac{4mq}{\tilde{\varepsilon}pS_0k}(\sin\vartheta+\frac{mq}{2k})\right| 
\ll 1,
\label{7.54}
\end{equation}
oziroma če je valovna dolžina zvoka dovolj velika v primerjavi z valovno dolžino svetlobe. Potem 
v enačbi~(\ref{7.53}) prepoznamo rekurzijsko zvezo za Besslove funkcije 
\begin{equation}
2J_{n}'+J_{n+1}-J_{n-1}=0
\label{7.55}
\end{equation}
z rešitvijo $A_{m}(z)=A_{0}J_{m}(2\xi z)$. Kadar je $2\xi d$ ničla funkcije
$J_{0}$, prvič je to pri $2\xi d\approx 2,4$, se vsa energija ukloni iz
vpadnega snopa, vendar se v tem primeru 
razporedi v mnogo uklonjenih snopov.

\section{Modulacija s tekočimi kristali}

\subsection*{Nematični tekoči kristali}
\index{Tekoči kristali}
\index{Tekoči kristali!nematik}
Za konec opišimo še modulacijo svetlobe s tekočimi kristali. 
Tekoči kristali so anizotropne kapljevine. To pomeni, da so tekoči kot 
kapljevine, imajo pa določene anizotropne lastnosti kot trdni kristali. 
Tekoče kristale tvorijo podolgovate ali ploščate molekule, 
ki odražajo različne stopnje urejenosti. 

Omejimo se na najosnovnejši
primer, to so podolgovate organske molekule v nematični fazi tekočega kristala. 
Navadno so to molekule z razmeroma togim jedrom iz
dveh ali treh benzenovih obročev, ki imajo na koncih krajše ali daljše
alifatske verige (slika~\ref{fig:5CB}). Značilnost nematične faze je, da
so v njej težišča molekul neurejena, enako kot v navadni tekočini, 
osi molekul pa so v povprečju urejene v določeno smer. Pravimo, da imajo molekule
v nematiku orientacijsko ureditev dolgega dosega. Če nematik segrejemo,
preide v izotropno tekočo fazo, če pa ga ohladimo, neposredno ali prek drugih
tekočekristalnih faz preide v trdno kristalno obliko. 

Smer povprečne urejenosti podolgovatih molekul opišemo z enotskim vektorjem 
$\mathbf{n}$, ki ga imenujemo direktor.\index{Tekoči kristali!direktor} 
Smeri $\mathbf{n}$ in $-\mathbf{n}$ sta 
enakovredni, saj molekule z enako verjetnostjo kažejo v smer $+\mathbf{n}$ kot 
v $-\mathbf{n}$. Stopnja urejenosti v mikroskopski sliki ni prav velika, povprečen
odklon molekul od $\mathbf{n}$ je nekaj deset stopinj, odvisno seveda od temperature.
\index{Tekoči kristali!5CB}
\begin{figure}[h]
\centering
\def\svgwidth{30truemm} 
\input{slike/09_5CB.pdf_tex}\qquad\qquad
\def\svgwidth{50truemm} 
\input{slike/09_nematik.pdf_tex}
\caption{Molekula enega najbolj razširjenih tekočih kristalov, 4-ciano-4'pentil-bifenila 
ali 5CB (levo) in shematski prikaz nematične faze z označenim direktorjem (desno)}
\label{fig:5CB}
\end{figure}

Molekule so v nematični fazi v povprečju orientacijsko urejene, zato se nematik
obnaša kot enoosen dvolomni kristal\index{Dvolomnost!enoosne snovi}. Njegova optična os je vzporedna 
z $\mathbf{n}$, lastni vrednosti dielektričnega tenzorja pa sta $\varepsilon_\bot$ in
$\varepsilon_{\parallel}$, ki ustrezata rednemu ($n_o$) in izrednemu ($n_e$) 
lomnemu količniku.\index{Dielektričnost}\index{Lomni količnik}
Ker je optična polarizabilnost benzenovih obročev vzdolž osi molekul precej večja kot
v prečni smeri, je razlika med rednim in izrednim lomnim količnikom v nematiku razmeroma 
velika, navadno med $0,1$ in $0,2$, seveda spet odvisno od temperature.

V povprečju so molekule urejene v smeri direktorja. Če se smer direktorja lokalno
spremeni, je energija takega deformiranega 
stanja nekoliko večja od energije homogenega urejenega stanja. Tekoči kristal na
drugače orientiran delček snovi zato deluje z navorom v smeri zmanjševanja 
nehomogenosti $\mathbf{n}$. To lastnost, ki je značilna za tekoče kristale,
imenujemo orientacijska elastičnost. Vendar so v makroskopskem vzorcu
nematičnega tekočega kristala elastični navori prešibki,
da bi uredili celoten vzorec, zato se v splošnem smer direktorja $\mathbf{n}$ 
po vzorcu neurejeno spreminja. V optičnih napravah pa potrebujemo urejene vzorce, zato
moramo ureditev vzorca vsiliti. To naredimo z zunanjim električnim ali magnetnim poljem, 
ali pa vzorce pripravimo dovolj tanke, da ureditev vsilijo mejne površine. 

Poglejmo, kako nastane urejen vzorec v tankih plasteh. Če površino,
ki je v stiku s tekočim kristalom, ustrezno pripravimo (prevlečemo s posebnimi 
plastmi ali mehansko obdelamo), se molekule tekočega kristala tik ob površini uredijo
v dani smeri.
Tako na primer podrgnjena tanka plast najlona uredi $\mathbf{n}$ ob površini v smeri
drgnjenja vzporedno s površino (slika~\ref{s7.20a}\,a). Po drugi strani pa tanka plast lecitina ali 
surfaktanta silana uredi direktor pravokotno na površino (slika~\ref{s7.20a}\,b). Ti dve snovi imata namreč
polarno glavo, ki se adsorbira na stekleno površino, in alifatsko verigo, 
ki stoji približno pravokotno na površino. Zato se tudi alifatski repi molekul
tekočega kristala uredijo pravokotno na steklo. V obeh primerih, 
vzporedni (planarni) ali pravokotni (homeotropni) ureditvi ob steni, 
se urejenost zaradi orientacijske elastičnosti
ohranja tudi stran od stene, tako da lahko brez težav naredimo urejene
vzorce debeline do kakih $200~\si{\micro\metre}$. Pri večjih debelinah so elastični
navori prešibki in v vzorcu nastanejo defekti.
\begin{figure}[h]
\centering
\def\svgwidth{120truemm} 
\input{slike/09_planarno.pdf_tex}
\caption{Ureditev tekočega kristala navadno vsilimo z urejevalno površino. Dva primera
sta planarna ureditev (a), kjer je direktor vzporeden z urejevalno površino, in 
homeotropna ureditev (b), kjer je direktor pravokoten na mejno ploskev.}
\label{s7.20a}
\end{figure}
 
Na ureditev molekul tekočega kristala vpliva zunanje električno ali magnetno polje.
Zaradi urejenosti molekul električna (ali magnetna) susceptibilnost nematičnega tekočega
kristala ni skalar, temveč ima dve različni lastni vrednosti,
eno za smer vzporedno z $\mathbf{n}$, drugo za pravokotno nanj. Zato je
elektrostatična energija odvisna od kota med zunanjim poljem $\mathbf{E}$
in direktorjem $\mathbf{n}$. Gostoto električne energije\index{Gostota energije} 
zapišemo kot 
\begin{equation}
w_{el}=-\frac{1}{2}\mathbf{E}\cdot \mathbf{D}.
\label{lcwe}
\end{equation}
Električno polje lahko razstavimo na del, ki je vzporeden z $\mathbf{n}$, in del, ki je
pravokoten nanj
\begin{equation}
\mathbf{E} = (\mathbf{E} \cdot \mathbf{n}) \mathbf{n} + \left( \mathbf{E} - 
(\mathbf{E} \cdot \mathbf{n}) \mathbf{n} \right).
\end{equation}
Potem je 
\begin{equation}
\mathbf{D} = \varepsilon_0 \varepsilon_\bot \mathbf{E} + \varepsilon_0 \varepsilon_a
(\mathbf{E}\cdot\mathbf{n})\mathbf{n},
\label{7.56a}
\end{equation}
pri čemer je $\varepsilon_a = \varepsilon_\parallel - \varepsilon_\bot$ anizotropni
del dielektrične konstante. Anizotropni del gostote energije je tako do konstante
\boxeq{7.56}{
w_a = -\frac{1}{2}\epsilon_{0}\epsilon_{a}(\mathbf{E}\cdot\mathbf{n})^{2},
}
Če je $\epsilon_{a}>0$, se molekule tekočega kristala uredijo v smeri 
zunanjega polja, v nasprotnem primeru pa pravokotno nanj.

Urejenost tekočekristalnega vzorca je tako odvisna od orientacijske
elastičnosti, robnih pogojev, ki jih določimo z obdelavo mejne
površine, in od jakosti ter smeri zunanjega električnega ali magnetnega polja.

\subsection*{Tekočekristalni prikazovalnik}
\index{Tekočekristalni prikazovalnik}
Vzemimo tanko plast tekočega kristala med dvema površinama, ki vsiljujeta
vzporedno planarno ureditev. Vzorec je urejen in homogen, optična os leži v ravnini 
plasti. Če dodamo na površini še prozorni elektrodi, lahko
z zunanjo napetostjo spreminjamo orientacijo molekul v plasti in tako tudi 
smer optične osi. Dovolj velika napetost zasuče $\mathbf{n}$ in optična os
se postavi pravokotno na stene, razen tik ob površini. Tipično so take napetosti okoli 
nekaj voltov.

Ta pojav lahko izkoristimo za izdelavo preprostega optičnega preklopnika. 
Naj debelina plasti $d$ ustreza debelini ploščice $\lambda/2$\index{Ploščica $\lambda/2$} 
za izbrano valovno dolžino svetlobe 
\begin{equation}
d(n_{e}-n_{o})=(2N+1)\frac{\lambda}{2},
\label{7.57}
\end{equation}
kjer je $N$ celo število, $n_e$ izredni in $n_o$ redni 
lomni količnik. Ker je v nematikih $n_{e}-n_{o}\sim0,1$, 
je ustrezna debelina $d$ nekaj $\si{\micro\metre}$. Tak vzorec damo med dva prekrižana 
polarizatorja s prepustno smerjo pod kotom $45~\si{\degree}$ glede na $\mathbf{n}$
oziroma optično os. Vzorec, ki deluje kot ploščica $\lambda/2$, 
polarizacijo svetlobe z izbrano valovno dolžino zasuče za $90~\si{\degree}$ in 
svetloba prehaja skozi analizator. Ko
priključimo napetost, se optična os obrne v smeri polja. Polarizacija vpadne 
svetlobe se pri prehodu skozi plast ohrani in 
analizator je ne prepusti. Z električnim poljem smo torej preklopili iz
stanja, ki prepušča svetlobo, v stanje, ki svetlobe ne prepusti.
Vendar ima tak preklopnik nekaj slabosti. Prepustnost je odvisna
od valovne dolžine svetlobe in od temperature, poleg tega mora biti debelina 
plasti povsod povsem enaka. Zato se v praksi uporablja zasukan nematik. 
\index{Tekoči kristali!zasukan nematik}

Zasukan  nematik nastane tako, da površini, ki vsiljujeta planarno ureditev,
zasučemo za kot $90~\si{\degree}$ eno glede na drugo (slika~\ref{LCD1}\,a), zato se $\mathbf{n}$ 
v plasti zvezno zavrti.
Pokazali bomo, da polarizacija svetlobe, ki je ob vstopu 
v plast polarizirana v smeri urejanja, pri prehodu skozi plast približno
sledi $\mathbf{n}$ in je ob izstopu iz plasti pravokotna
na vpadno polarizacijo. Ko priključimo električno polje, se direktor 
obrne v smer pravokotno na plast tekočega kristala (slika~\ref{LCD1}\,b). V tem primeru 
se polarizacija ne zasuče in analizator svetlobe ne prepusti. Plast med prekrižanima
polarizatorjema brez polja torej prepušča svetlobo, s poljem pa ne. Pri tem
delovanje prikazovalnika ni dosti odvisno niti od debeline plasti niti
od valovne dolžine svetlobe. 
\begin{figure}[h!]
\centering
\def\svgwidth{105truemm} 
\input{slike/09_LCD1.pdf_tex}
\caption{a) Zasukana nematična celica. 
Polarizacija (P) približno sledi smeri zasukanega direktorja in analizator (A) 
prepusti svetlobo. b) Ko priključimo električno polje ($\mathbf{E}$), se tekočekristalne molekule
zasučejo v smer polja. Polarizacija svetlobe (P) se ohranja in analizator (A) 
svetlobe ne prepušča. }
\label{LCD1}
\end{figure}

\begin{remark}
Tekočekristalni zasloni, ki jih uporabljamo v praksi, so precej bolj zapleteni.
Najpreprostejši so črno-beli prikazovalniki, ki delujejo z odbito svetlobo (npr. 
v žepnih računalih), zato imajo za analizatorjem odbojno površino. Večina 
sodobnih prikazovalnikov (npr. računalniški ali telefonski zasloni) pa za 
osvetlitev uporablja LED ali fluorescenčna svetila.
Barve dosežemo z barvnimi filtri (rdečim, modrim in zelenim) na vsakem 
pikslu posebej, natančno krmiljenje pikslov pa s tankoplastnimi 
tranzistorji ({\it Thin film transistors}, TFT). Veliko
sodobnejših zaslonov ima tekoče kristale urejene planarno, tekočekristalne 
zaslone pa lahko z dodatnimi plastmi naredimo tudi občutljive na dotik.
\begin{figure}[h!]
\centering
\includegraphics[width=80truemm]{slike/09_LCD.jpg}
\caption{Vsak piksel tekočekristalnega zaslona je sestavljen iz treh barv.}
\end{figure}
\end{remark}

\section{*Račun prehoda svetlobe skozi zasukan nematik}
\index{Tekoči kristali!zasukan nematik}
Pokazati moramo še, da polarizacija svetlobe pri prehodu skozi zasukan nematik 
približno sledi zasuku optične osi. \index{Dvolomnost!enoosne snovi}
Vzemimo vzorec, kakršen je na sliki~(\ref{LCD1}\,a) in ga obravnavajmo
kot lokalno optično enoosno snov. Pri $z=0$ naj bo optična
os v smeri $x$, ko se premikamo vzdolž osi $z$, pa naj se optična os suče
v ravnini $xy$. Kot med optično osjo in osjo $x$ tako zapišemo 
\begin{equation}
\varphi=qz.
\label{7.58}
\end{equation}
Poleg zasukane nematične celice je pomemben primer
snovi s takimi lastnostmi holesterični tekoči kristal, ki je zelo
podoben nematičnemu, le da so molekule kiralne in se $\mathbf{n}$ spontano suče okoli
smeri, pravokotne na $\mathbf{n}$.
Zanimajmo se le za širjenje svetlobe v smeri $z$. 
Tedaj potrebujemo le del dielektričnega
tenzorja v $xy$ ravnini. 

\begin{definition}
Pokaži, da se dielektrični tenzor v zasukani nematični plasti zapiše kot
\begin{equation}
\varepsilon (z)=\left[\begin{array}{cc}
\bar{\varepsilon}+\frac{1}{2}\varepsilon_{a}\cos(2qz) & \frac{1}{2}\varepsilon_{a}\sin(2qz)\\
\frac{1}{2}\varepsilon_{a}\sin(2qz) & \bar{\varepsilon}-\frac{1}{2}\varepsilon_{a}\cos(2qz)
\end{array}\right],
\label{7.59}
\end{equation}
kjer  je $z$ razdalja od plasti, v kateri je direktor
obrnjen v smeri $x$, povprečna vrednost $\bar{\varepsilon}$ pa  
\begin{equation}
\bar{\varepsilon}=\frac{\varepsilon_{\parallel}+\varepsilon_{\perp}}{2}.
\label{7.60}
\end{equation}
\end{definition}

Iz Maxwellovih enačb~(enačbe~\ref{eq:Maxwell1}--\ref{eq:Maxwell4}) 
hitro uvidimo, da je valovna enačba
za valovanje s frekvenco $\omega$ oblike
\begin{equation}
\frac{d^{2}\mathbf{E}}{dz^{2}}+\frac{\omega^{2}}{c^{2}} \epsilon
(z)\mathbf{E}=0
\label{7.61}
\end{equation}
ali po komponentah, upoštevajoč tenzor dielektričnosti~(enačba~\ref{7.59})
\begin{equation}
\frac{d^{2}E_{x}}{dz^{2}} + 
(\beta^{2}+\alpha^{2}\cos(2qz))E_{x}+\alpha^{2}E_{y}\sin(2qz) = 0
\label{7.62a}
\end{equation}
in 
\begin{equation}
\frac{d^{2}E_{y}}{dz^{2}} +
\alpha^{2}E_{x}\sin(2qz)+(\beta^{2}-\alpha^{2}\cos(2qz))E_{y} = 0,
\label{7.62b}
\end{equation}
kjer je $\alpha^{2}=\epsilon_{a}\omega^{2}/(2c^{2})$ in 
$\beta^{2}=\bar{\epsilon}\omega^{2}/c^{2}$. Dobili smo torej sistem
dveh sklopljenih diferencialnih enačb. 

Za reševanje je ugodno vpeljati krožni polarizaciji 
$E_{+}=E_{x}+iE_{y}$ in $E_{-}=E_{x}-iE_{y}$.
Enačbi~(\ref{7.62a}) in (\ref{7.62b}) prepišemo v
\begin{equation}
-\frac{d^{2}E_{+}}{dz^{2}}=\beta^{2}E_{+}+\alpha^{2}E_{-}e^{2iqz}
\label{lcm1}
\end{equation}
in 
\begin{equation}
-\frac{d^{2}E_{-}}{dz^{2}}=\alpha^{2}E_{+}e^{-2iqz}+\beta^{2}E_{-}.
\label{lcm2}
\end{equation}

Lastne rešitve poiščemo v obliki 
\begin{equation}
E_{+}  =  Ae^{i(k+q)z} 
\label{7.65a}
\end{equation}
in
\begin{equation}
E_{-}  =  Be^{i(k-q)z}.
\label{7.65}
\end{equation}
Nastavek reši sistem enačb~(\ref{lcm1}) in (\ref{lcm2}), 
natanko takrat, kadar $A$ in $B$ rešita sistem homogenih linearnih enačb 
\begin{equation}
\left((k+q)^{2}-\beta^{2}\right)A-\alpha^{2}B  =  0 
\end{equation}
in
\begin{equation}
-\alpha^{2}A+\left((k-q)^{2}-\beta^{2}\right)B  =  0.
\end{equation}
 Sistem je netrivialno rešljiv, če je determinanta koeficientov enaka
nič
\begin{equation}
\left(k^{2}+q^{2}-\beta^{2}\right)^{2}-4k^{2}q^{2}-\alpha^{4}=0.
\label{7.66}
\end{equation}
Spomnimo se, da sta $\beta$ in $\alpha$ sorazmerna z $\omega$,
zato dobljena enačba predstavlja disperzijsko relacijo -- zvezo med 
$\omega$ in $k$ -- za svetlobo v zavitem sredstvu
\begin{equation}
\left(k^{2}+q^{2}-\frac{\bar{\epsilon}\omega^{2}}{c^{2}}\right)^{2}-
4k^{2}q^{2}- \frac{\epsilon_{a}^2\omega^{4}}{4c^{4}}
=0.
\label{7.66a}
\end{equation}

V splošnem je iskanje rešitev gornje enačbe zapleten problem, vendar 
za razlago delovanja zasukane nematične celice zadošča približek 
$q\ll\beta$ in $\alpha$, ko je torej perioda sukanja optične osi
velika v primerjavi z valovno dolžino svetlobe. Tedaj lahko $q$ v disperzijski
zvezi (enačba~\ref{7.66}) zanemarimo in dobimo
\begin{equation}
k^{2}=\left\{ \begin{matrix}\beta^{2}+\alpha^{2}=\frac{\omega^{2}}{c^{2}}\epsilon_{\parallel} 
\\               \beta^{2}-\alpha^{2}=\frac{\omega^{2}}{c^{2}}\epsilon_{\bot} 
              \end{matrix}\right.
\label{7.67}
\end{equation}
 Ti vrednosti ustrezata velikosti valovnega vektorja za izredni
in redni val v navadnem enoosnem kristalu. Vstavimo ju v enačbi~(\ref{7.65a}) ali
(\ref{7.65}) in za polarizaciji lastnih valov velja $B=\pm A$.

Izračunajmo še obe kartezični komponenti električnega polja za prvo rešitev
\begin{align}
E_{x} &=  \frac{1}{2}(E_{+}+E_{-})  =  \frac{1}{2}Ae^{ikz}(e^{iqz}+e^{-iqz})  =  Ae^{ikz}\cos qz\\
E_{y} & = \frac{1}{2i}(E_{+}-E_{-})  =  \frac{1}{2i}Ae^{ikz}(e^{iqz}-e^{-iqz})  =  Ae^{ikz}\sin qz.
\label{7.68}
\end{align}
Polarizacija torej res sledi optični osi. Druga rešitev da val,
ki je polariziran pravokotno na lokalno optično os in se prav tako
suče z njo. Pri tem se prvi val širi s fazno hitrostjo $c/n_{e}$, torej kot
izredni val, drugi pa s $c/n_{o}$, to je kot redni val. Če na zasukano
nematično celico vpada svetloba, ki je polarizirana ali vzporedno z 
optično osjo ob meji ali pravokotno nanjo, se pojavi na izhodni strani 
polarizacija, zasukana za enak kot, kot je zasukana optična os. 
V primeru, da vpadna polarizacija ne sovpada z eno od
lastnih osi, jo razstavimo na obe lastni in po prehodu skozi
tekoči kristal zopet sestavimo, s čemer seveda v splošnem nastane eliptična
polarizacija.

\begin{remark}
Disperzijsko zvezo (enačba~\ref{7.66} oziroma~\ref{7.66a}) 
lahko rešimo numerično (slika~\ref{gap}). Pri izbrani vrednosti $\alpha$ 
obstajajo pri vseh frekvencah, razen v ozkem območju -- rečemo mu frekvenčna reža --
štiri realne rešitve za $k$, 
po dve za valovanji v pozitivni in v negativni smeri.
V območju reže je en par rešitev imaginaren. Vsaki vrednosti $k$
pripada neko razmerje amplitud $A$ in $B$, ki ga izračunamo
iz enačb~(\ref{7.65a}) in (\ref{7.65}) in ki določa polarizacijo lastnega vala. Polarizacije
lastnih valov so v splošnem eliptične in pri dani frekvenci med
seboj niso pravokotne, saj zapisani sistem enačb ne predstavlja čisto 
navadnega problema lastnih vektorjev simetrične matrike. 
V območju frekvenčne reže le en par rešitev predstavlja
potujoč val, drug pa polje, ki eksponentno pojema v sredstvo. Zato
se svetloba s frekvenco v reži in z ustrezno polarizacijo, ki vpada
na holesterični tekoči kristal, totalno odbije. Pojav je povsem analogen
Braggovemu odboju na kristalih in daje holesterikom značilen obarvan
videz.\index{Tekoči kristali!holesterik}\index{Braggov odboj}
\begin{figure}[h]
\centering
\def\svgwidth{80truemm} 
\input{slike/09_gap.pdf_tex}
\caption{Rešitve disperzijske zveze (enačba~\ref{7.66}) v zasukanem nematiku
ali holesteriku pri danem $\alpha$. Razen v frekvenčni reži (modra pasova) obstajajo štiri 
rešitve za vsako frekvenco.}
\label{gap}
\end{figure}
\end{remark}

\section{Račun preklopa v tekočem kristalu -- Frederiksov prehod}
Omenili smo, da lahko z dovolj velikim zunanjim poljem 
molekule tekočega kristala, razen tik ob površini, obrnemo v smeri polja. 
Izračunajmo jakost polja, ki je potrebna za ta zasuk. 
\index{Frederiksov prehod}

Energija nematičnega tekočega kristala je najnižja, kadar je direktor $\mathbf{n}$
povsod obrnjen v isto smer. Povečanje energije zaradi krajevne odvisnosti $\mathbf{n}$
v splošnem zapišemo z orientacijsko elastično energijo oziroma Frankovo prosto 
energijo\footnote{Angleški fizik Sir Frederick Charles Frank, 1911--1998.}
\index{Frankova prosta energija}
\boxeq{7.70}{
F_{e}=\frac{1}{2}\int\left\{ K_{1}(\nabla\cdot\mathbf{n})^{2}+K_{2}
\left(\mathbf{n}\cdot(\nabla\times\mathbf{n})\right)^{2}+K_{3}
\left(\mathbf{n}\times(\nabla\times\mathbf{n})\right)^{2}\right\} dV.
}
Pri tem so $K_{1}$, $K_{2}$ in $K_{3}$ tri Frankove elastične
konstante, ki so odvisne od snovi in tudi od temperature. 
Prvi člen predstavlja povečanje energije zaradi deformacije v obliki 
pahljače, drugi zaradi zasuka, tretji pa zaradi upogiba (slika~\ref{s7.20}).
\begin{figure}[h]
\centering
\def\svgwidth{140truemm} 
\input{slike/09_KKK.pdf_tex}
\caption{Trije načini deformacije ureditve tekočega kristala so pahljačasta deformacija,
zasuk in upogib.}
\label{s7.20}
\end{figure}

V zunanjem električnem polju se energija tekočega kristala dodatno spremeni. 
Navadno je neodvisna električna količina električna poljska jakost, saj je polje posledica
zunanje napetosti na elektrodah. Ustrezni člen v prosti energiji je tedaj 
(enačbi~\ref{lcwe} in~\ref{7.56a})
\begin{equation}
F_{el} = -\int \frac{1}{2} \mathbf{D}\cdot\mathbf{E} dV= -\frac{1}{2} \int
\left( \varepsilon_0 \varepsilon_\bot \mathbf{E}\cdot\mathbf{E} + 
\varepsilon_{0}\varepsilon_{a}(\mathbf{E}\cdot\mathbf{n})^{2}\right)dV = F_0 + F_{el,a}.
\end{equation}
Prvi člen je neodvisen od $\mathbf{n}$, zato ni pomemben pri izračunu
preklopa. Prosta energija
nematičnega tekočega kristala v električnem polju je tako 
\begin{equation}
F=F_{0}+F_{e}-\int \frac{1}{2}\varepsilon_{0}\varepsilon_{a}
(\mathbf{E}\cdot \mathbf{n})^{2}dV = F_0 + F_e + F_{el,a},
\label{7.72}
\end{equation}
 kjer $F_{0}$ predstavlja del proste energije, ki je neodvisen od $\mathbf{n}$.
Tekoči kristal je v ravnovesju, ko je prosta energija najmanjša. Kadar je
$\epsilon_{a}>0$, se zato skuša $\mathbf{n}$ postaviti vzporedno s
poljem, popoln zasuk pa onemogoča mejna urejevalna plast. 
Da lahko z minimizacijo $F$ izrazimo $\mathbf{n}(\mathbf{r})$, moramo
torej poznati še robne pogoje.

Poglejmo primer. Naj bo nematični tekoči kristal med dvema vzporednima
steklenima ploščama, med katerima je razmik $d$. Na obeh ploščah naj bo $\mathbf{n}$ vzporeden
s površino in obrnjen v isto smer, tako da je brez zunanjega 
polja $\mathbf{n}$ povsod enako usmerjen. Naj bo to smer $x$.
Na stekleni plošči dodamo elektrodi, ki ustvarjata polje pravokotno na 
prvotno smer direktorja, naj bo to smer $z$.
Ko priključimo polje, je energijsko ugodnejše, da
se molekule vsaj delno zasučejo v smer polja. Ta zasuk opišemo s
komponento vektorja $\mathbf{n}$ v smeri $z$
\begin{equation}
\mathbf{n}(z)=(n_{x}(z),0,n_{z}(z)).
\label{7.73}
\end{equation}
Robni pogoj, kateremu mora direktor zadostiti,
je $n_{z}(0)=n_{z}(d)=0$. Približno rešitev zato iščemo z nastavkom 
\begin{equation}
n_{z}(z)=a\sin (qz), \qquad q=\frac{\pi}{d},
\label{7.74}
\end{equation}
ki ni nič drugega kot prvi člen razvoja prave rešitve v Fourierevo vrsto.
Ker je direktor enotski vektor, velja
\begin{equation}
n_x = \sqrt{1-a^2\sin^2(qz)} \approx 1 - \frac{a^2}{2}\sin^2(qz).
\end{equation}
Vzdolž smeri $x$ in $y$ se direktor ne spreminja, zato velja
\begin{equation}
\nabla\times\mathbf{n}=(0,\frac{dn_{x}}{dz},0)
\label{7.75}
\end{equation}
 in 
\begin{equation}
\mathbf{n}\times(\nabla\times\mathbf{n})=(-n_{z}\frac{dn_{x}}{dz},0,
n_{x}\frac{dn_{x}}{dz}).
\label{7.76}
\end{equation}
Površinska gostota proste energije je tako 
\begin{eqnarray}
F_S & = & \frac{1}{2}\int\left(K_{1}\left(\frac{dn_{z}}{dz}\right)^{2}+K_{3}(n_x^2+n_{z}^{2})
\left(\frac{dn_{x}}{dz}\right)^{2}-
\epsilon_{0}\epsilon_{a}(n_{z}E)^{2}\right)dz=\nonumber \\
 & = & \frac{1}{2}\int_{0}^{d}
 \left(K_{1}q^{2}a^{2}\cos^{2}(qz)+K_{3}q^{2}a^{4}\sin^{2}(qz)\cos^2(qz)-
 \epsilon_{0}\epsilon_{a}E^2a^{2}\sin^{2}(qz)\right)z=\nonumber \\
 & = & \frac{d}{4q}a^2\left( K_{1}q^{2}+\frac{1}{4}K_{3}q^{2}a^2-\epsilon_{0}\epsilon_{a}E^2\right).
\end{eqnarray}
V našem primeru smo integral lahko izračunali, saj smo uporabili nastavek (enačba~\ref{7.74}).
Sicer bi morali uporabiti Euler-Lagrangeevo metodo za minimizacijo proste energije, ki 
jo poznamo iz variacijskega računa.

Zdaj lahko poiščemo amplitudo deformacije $a$, pri kateri je prosta energija
najmanjša. Tedaj mora biti $a$ rešitev enačbe 
\begin{equation}
2(K_{1}q^{2}-\epsilon_{0}\epsilon_{a}E)a+K_{3}q^{2}a^{3}=0.
\label{7.78}
\end{equation}
 Rešitvi sta 
\begin{equation}
a=0
\end{equation}
in
\begin{equation}
a^{2}=2\frac{\epsilon_{0}\epsilon_{a}E^2-K_{1}q^{2}}{K_{3}q^{2}}.
\label{7.79}
\end{equation}
 Pri majhnih poljih, ko je $\epsilon_{0}\epsilon_{a}E^2<K_{1}q^{2}$,
je fizikalno smiselna le prva rešitev, torej brez deformacije, pri velikih poljih pa je  
stabilna druga rešitev. Ko večamo polje, deformacija
v sredini plasti hitro naraste, tako da se $\mathbf{n}$ postavi skoraj
popolnoma v smer zunanjega polja. Tedaj naša rešitev seveda ni dobra,
saj smo pri računu privzeli, da je $n_{z}\ll1$. Prehodu iz nedeformiranega
stanja v deformirano stanje pravimo  Frederiksov prehod\footnote{Ruski fizik
Vsevolod Konstantinovič Frederiks, tudi Fr\'{e}edericksz, 1885--1944.}. Na njem
temelji preklapljanje optičnih prikazovalnikov na nematične tekoče kristale.

Izračunajmo še kritično jakost električnega polja, pri kateri pride do prehoda v deformirano fazo.
To se zgodi pri 
\begin{equation}
\epsilon_{0}\epsilon_{a}E_c^2-K_{1}q^{2} = 0
\end{equation}
oziroma
\boxeq{FreeE}{
E_c = \frac{\pi}{d}\sqrt{\frac{K_1}{\varepsilon_0\varepsilon_a}}.
}

Poglejmo še, kako narašča amplituda deformacije v bližini prehoda. Iz enačbe~(\ref{7.79})
sledi 
\begin{equation}
a = \sqrt{\frac{2 \varepsilon_0 \varepsilon_a}{K_3 q^2 }(E^2-E_c^2)}.
\end{equation}
Pogosto naredimo približek enakih konstant, kjer privzamemo, da so vse Frankove 
elastične konstante enake vrednosti. V tem približku je 
\begin{equation}
a \approx \sqrt{\frac{2(E^2-E_c^2)}{E_c^2}}
\end{equation}
in amplituda korensko narašča s naraščajočim poljem (slika~\ref{Fred}). Tak prehod je
fazni prehod drugega reda, saj količina, ki opisuje prehod (amplituda deformacije $a$)
zvezno preide iz vrednosti $a=0$ v končno vrednost. 
\begin{figure}[h]
\centering
\def\svgwidth{80truemm} 
\input{slike/09_Fred.pdf_tex}
\caption{Kvalitativno obnašanje amplitude deformacije $a$ ob Frederiksovem prehodu}
\label{Fred}
\end{figure}

\begin{definition}
Izračunaj Frederiksov prehod v zasukani nematični celici (kot zasuka med zgornjo in spodnjo 
mejno ploskvijo naj bo $\pi/2$) in pokaži, da je kritično polje za prehod enako
\begin{equation}
E_c =  \frac{\pi}{d}\sqrt{\frac{K_1}{\varepsilon_0\varepsilon_a}}
\sqrt{1 + \frac{K_3-2K_2}{4K_1}}.
\end{equation}
Namig: uporabi nastavek $\varphi = z \pi/2d$ in $\vartheta = a \sin(\pi z/d)$. 
\end{definition}